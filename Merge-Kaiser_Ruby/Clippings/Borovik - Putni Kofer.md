---
title: "Zaboravite wellness centre: ovo nerazvikano jezero u Hrvatskoj nudi besplatnu antistres terapiju u srcu netaknute prirode - Putni Kofer"
source: "https://putnikofer.hr/mjesta/jezero-borovik/"
author:
  - "[[Ivana Vašarević]]"
published: 2025-04-26
created: 2025-08-06
description: "Čarobno jezero Borovik oduševit će vas svojim opuštajućim zelenilom i čistom vodom. Vodimo vas na izlet u zlatnu Slavoniju!"
tags:
  - "clippings"
---
Prekrasna katedrala sv. Petra u neoromaničkom stilu, legendarni Đakovački vezovi, najpoznatija kulturna manifestacija u [istočnoj Hrvatskoj](https://putnikofer.hr/preporuke/izlet-u-srijem/), ali i šire, Ergela veličanstvenih i rasnih lipicanaca koji su svojedobno očarali i pokojnu englesku kraljicu Elizabetu II., odlična hrana i gostoljubivi domaćini otvorenih srdaca – sve to čeka vas u [Đakovu](https://putnikofer.hr/mjesta/izlet-u-dakovo-sto-posjetiti-u-dakovu/). A tek netaknuta priroda! Ako tražite mirno mjesto za odmor, žudite za besplatnom antistres terapijom uz opuštajuće zelenilo, nepreglednu vodu i cvrkut ptica, vrijeme je da posjetite skriveni dragulj ovog kraja, bajkovito jezero Borovik!

Smješteno zapadno od Đakova, točnije na području Općina Drenje i Levanjska Varoš, ovo umjetno čudo prirode stvoreno je 1978. godine pregradnjom korita rijeke Vuke. Prvotna namjena bila mu je obrana od poplava i navodnjavanje, a danas je omiljeno izletište i raj za ljubitelje outdoor aktivnosti. Samo jezero zauzima površinu od 160 hektara, duboko je 15, dugačko oko 7000 i široko 300-tinjak metara, s ukupnim volumenom vode od impresivnih 8,5 milijuna kubičnih metara. Nekad se na mjestu ove zelene oaze nalazilo naselje Borovik, po kojem je jezero zapravo i dobilo ime.

[![[~/×/ea6324bdb2aa40ae5a41cdc9d4cff8d0_MD5.webp]]](https://putnikofer.hr/wp-content/uploads/2025/04/Borovik-cesta-priroda-drvece.jpg)

Priroda koja okružuje jezero Borovik oduševit će vas u svako doba godine (Foto: Hrvoje Jurić)

Voda mu je bogata šaranom, amurom, somom, smuđem, štukom, grgečom… Idealno za strastvene ribiče! No svakako imajte na umu da za šarana i amura na području čitavog Borovika vrijedi režim “Ulovi i pusti”. U relativno hladnom jezeru nerijetko ćete vidjeti i kupače, barem one najhrabrije, a netaknuta, rajska i očaravajuća priroda oko njega privlači kampere iz svih dijelova Lijepe naše, ali i šire regije.

[![[~/×/3be8c928de74766e6415d513f82fb0a9_MD5.webp]]](https://putnikofer.hr/wp-content/uploads/2025/04/Borovik5.jpg)

Jezero Borovik domaćin je brojnim sportskim događanjima (Foto: Facebook Triatlon Borovik)

Osim toga, bajkoviti i pitomi brežuljci koji okružuju ovaj kraj pravi su magnet za ljubitelje sportskog i brdskog biciklizma. Valja izdvojiti 28-kilometarsku rutu od Borovika do Vuke, koja je trasirana po postojećim nesvrstanim cestama na području Drenja, Levanjske Varoši i ostalih naselja koje prati, a idealna je za uživanje u vožnji na dva kotača.

[![[~/×/b76c22df3165016f8f32a857594d81d0_MD5.webp]]](https://putnikofer.hr/wp-content/uploads/2025/04/Borovik2.jpg)

Jezero Borovik idealno je mjesto za opuštanje (Foto: Hrvoje Jurić)

Blizu jezera, uz makadamsku cestu prema naselju Paučje, u dnu šumovite udoline, smjestila se i šarmantna planinarska kuća Borovik. Ista može primiti 20 ljudi, do nje vodi nekoliko staza, a jedna od najpopularnijih je zapravo dio Slavonskog planinarskog puta (SPP), čija ukupna dužina iznosi oko 320 kilometara. Dionica koja se nalazi na ovom dijelu prolazi kroz Dilj goru i vodi do Vučje glave, a planinarska kuća Borovik polazna je lokacija za kružnu planinarsku stazu ”Tri kralja”, koju su uredili članovi Planinarskog društva Đakovo. Uz sve navedeno, ugodna šetnja Borovikom provest će vas i kroz prekrasnu cvjetnu livadu s hranilištem za divlje životinje.

Đakovački kraj poznat je i po svojoj vinarskoj tradiciji, a vinogradi koji okružuju malo selo Mandićevac kraj Borovika pravi su turistički dragulj koji itekako vrijedi posjetiti. Na vinskim turama možete kušati vrhunska vina lokalnih vinarija, a tu je i manifestacija Dani otvorenih vinskih podruma Đakovačkog vinogorja, koja se održava 20. lipnja 2025. i posjetiteljima pruža priliku da uživaju u razgovorima s vinogradarima te nauče sve o procesu same proizvodnje.

[![[~/×/31d03361130ce8e859d663362e835c8a_MD5.webp]]](https://putnikofer.hr/wp-content/uploads/2025/04/Borovik4.jpg)

Na vinskim turama oko Borovika možete kušati vrhunska vina lokalnih vinarija (Foto: Adriana Lončarević)

[![[~/×/82fd700ca5963a2615ccbdff89dc8ef0_MD5.webp]]](https://putnikofer.hr/wp-content/uploads/2025/04/Borovik1.jpg)

U šetnji Borovikom naići ćete i na hranilište za divlje životinje (Foto: Ivana Puzavac)

A na jezeru Borovik ne nedostaje ni sportskog duha! Tako se 28. lipnja ondje održava veslački Kup Borovik, slavonska utrka lađa inspirirana maratonom na Neretvi, a početak srpnja rezervirana je za već tradicionalni triatlon pod geslom ”Tko preživi, pričat će…”, atletsko natjecanje s tri različite discipline – plivanjem, biciklizmom i trčanjem. Planinarsko društvo Đakovo pokrenulo ga je 2014. kako bi potaknulo ljude na bavljenje sportom i provođenje što više vremena u prirodi.

No to nije sve – jer Borovik će uskoro zasjati potpuno novim sjajem! Naime, krajem prošle godine počeli su dugoočekivani radovi koje je najavila Općina Drenje, što znači da će ovo čarobno jezero napokon dobiti i pravu plažu od kamenih oblutaka, opremljenu suncobranima i malim spremištima, uređen nasip, pontonski bazen za kupače, vezove za čamce te parkiralište. U planu su i preuređenje te dogradnja postojećeg društvenog doma u susjednom selu Podgorju, koji bi trebao postati hotel.

[![[~/×/2743cf5bbda6ccac54e869228d4690d4_MD5.webp]]](https://putnikofer.hr/wp-content/uploads/2025/04/Borovik3.jpg)

Jezero Borovik pravi je raj za ljubitelje outdoor aktivnosti (Foto: Hrvoje Jurić)

- ![[~/×/e79346a1b90dc76416bc02a8b57b0366_MD5.webp]]
	IZGLEDA SPEKTAKULARNO
	### U hrvatskom susjedstvu nalazi se mističan bunar koji nikad ne presušuje: ima 2000 godina, a izgrađen je od 1300 kamenih blokova
	[Nastavi čitati](https://putnikofer.hr/mjesta/bunar-neves-bosna-i-hercegovina/)
- ![[~/×/241bdc8ff46f85f145b441bc1b85a70f_MD5.webp]]
	JEDINSTVENO MJESTO
	### Ovaj romantični svjetionik čuva zaljev dalmatinskog grada i prekrasne poglede na pučinu, a u njemu možete i prespavati
	[Nastavi čitati](https://putnikofer.hr/mjesta/svjetionik-sveti-petar-makarska/)
- ![[~/×/bbfb677375c9c579f187d7b0302623d6_MD5.webp]]
	ČUDO PRIRODE
	### Možete li vjerovati da ovi oblici nisu djelo čovjeka, već prirode? Jednu od najljepših špilja u Europi zovu prirodnom katedralom
	[Nastavi čitati](https://putnikofer.hr/mjesta/fingalova-spilja/)
- ![[~/×/550a923475d3bdca7871af04a67b8f5e_MD5.webp]]
	Crnilo iz dubina
	### U jezeru koje 'podriguje' umjesto tirkizne i duboke vode vlada asfalt! Iz njega je vađen materijal za prve ceste u New Yorku
	[Nastavi čitati](https://putnikofer.hr/mjesta/asfaltno-jezero-pitch/)
- ![[~/×/72644de781cf002bc432153b88179aba_MD5.webp]]
	Albanska obala
	### U zemlji u kojoj ljetuje sve više Hrvata postoji laguna s tisućama plamenaca: jedna je od najposebnijih na cijelom Balkanu
	[Nastavi čitati](https://putnikofer.hr/mjesta/laguna-narta-albanija/)
- ![[~/×/072a934d53a819b36fd598370de1702a_MD5.webp]]
	Čudo u pjeni valova
	### Znate li da Hrvatska ima otočić ravan poput ploče? Visok je samo tri metra i na njemu ne raste niti jedna biljka
	[Nastavi čitati](https://putnikofer.hr/mjesta/otok-taljuric/)
- ![[~/×/813dff95cb8f66b93829ab4b78721e17_MD5.webp]]
	MJESTO IZNIMNE LJEPOTE
	### Ribarsko mjesto u blizini Šibenika danas je poznato po magarcima, divnim plažama i slikovitoj staroj jezgri na poluotoku
	[Nastavi čitati](https://putnikofer.hr/mjesta/tribunj-sto-vidjeti-u-tribunju/)
- ![[~/×/6a791429b870b714e97ead7c0966c073_MD5.webp]]
	NAKON VELIKE OBNOVE
	### Više od 500 godina svi su se pitali što se krije iza zidina: tajanstveni vrt prvi je put u povijesti otvoren za javnost
	[Nastavi čitati](https://putnikofer.hr/mjesta/samostanski-vrt-otkupitelja-venecija-otok-guidecca/)
- ![[~/×/7dc20f84f34edfb9595a81fec7af72c7_MD5.webp]]
	U blizini Porta
	### U kapeli na ivici Atlantika i danas se održavaju mistični obredi: za punog mjeseca, u pijesku netko pali svijeće...
	[Nastavi čitati](https://putnikofer.hr/mjesta/kapelica-capela-do-senhor-da-pedra-u-portugalu/)

[Još članaka](https://putnikofer.hr/mjesta/)