---
source: https://www.plantea.com.hr/bagrem/
published: 2015-01-17
created: 2025-09-23
tags:
  - stablo
---
![[~/×/33b320d670c5a20e8ffd01dc02e0a918_MD5.jpg]]

Autor slike: Plantea

## Karakteristike

Obični bagrem ili akacija (*Robinia pseudacacia* L.) je listopadno drvo iz porodica mahunarki (*Fabaceae*). Naraste do 30 metara visine, krošnja je razgranata i rijetka. Korijenov sustav je ponešto plitak, glavna žila ide do 1,5 metra no razvija brojne bočne žile koje mogu biti duge i do 20 metara. Deblo je promjera do 50 cm, **kora** je u mladosti glatka i smeđa, kasnije postane duboko uzdužno izbrazdana. Grane su glatke i trnovite, veće grane usmjerene su prema gore i većinom su malo vijugave, manje grane su vodoravne ili malo vise. **Pupoljci** su sitni, teško uočljivi, skriveni pod nabreklom osnovom prošlogodišnjih listova. **Listovi** su dugi 15-30 cm, složeni, neparno perasti, sastoje se od 9-25 jajastih listića naizmjenično smještenima na vrlo kratkoj peteljci, listići su cjeloviti, okruglaste osnove, na vrhu malo urezani, vršni listić je na dužoj peteljci. Cvate 10-15 dana u svibnju prije listanja. **Cvjetovi** su mirisni, nalaze se na kratkoj peteljci, skupljeni su po 15-20 u duge, viseće grozdove. Čaška je svijetlozelena, zvonasta, malo dlakava, sastavljena od 5 međusobno sraslih lapova s kratkoušiljenim zupcima, vjenčić je dug do 2 cm, građen od 5 bijelih latica a zastavicom koja ima žutu mrlju. Prašnika ima 10, 9 ih je međusobno srasloprašničkim nitima u cijev a 1 prašnik je slobodan. Plodnica je nadrasla, građena od 1 plodnog lista. Oprašivanje vrše kukci a nakon oprašivanja stvaraju se **plodovi**, brojne viseće, plosnate mahune dugačke oko 5-10 cm, široke 1-2 cm od kojih svaka sadrži 5-10 bubrežastih, malih, smeđih sjemenki. Pojedinačne mahune povremeno ostaju visjeti na stablu i kroz zimu.

## Stanište

Porijeklo je iz Sjeverne Amerike a u Europu je donešen na samom početku 17. stoljeća. Za područje Hrvatske službeni navodi prvi puta bagrem spominju na početku 20. stoljeća premda je vjerojatno prisutan od ranije.[<sup>[1]</sup>](https://www.plantea.com.hr/bagrem/#referenca-1) Staništa su mu umjereno vlažna ili suha i pjeskovita tla u nizinskom i brdskom pojasu, često tvori vlastite šumarke. Sadi se kao pojedinačna stabla u parkovima i drvoredima, za živu ogradu ili pošumljavanje.

## Uzgoj

Može ga se saditi za gnojenje tla s obzirom na to da na svojim korijenjem veže dušik u tlu. No, mana mu je da može biti vrlo invazivan i jednom posađen teško ga je dalje kontrolirati jer se brzo širi a stvara guste populacije. Ramnožava se vrlo dobro korijenskim izdancima i obilnim sjemenom. Sjemenu je potrebna stratifikacija i nešto slabije klija no jednom proklijano vrlo brzo raste. U prvoj godini može narasti do 1 metar visine, cvate nakon 4-6 godina.

Kada se stablo odreže vrlo brzo se obnavlja iz panja. Dobro učvršćuje tlo na području podložno eroziji a skromnih je zahtjeva te uspijeva na različitim zemljištima, također i kao pionirska vrsta na požarom opustošenim mjestima. Vrlo je osjetljiv na pojavu mraza.

Razvijen je velik broj ukrasnih formi:

- ‘ **Decaisneana** ‘ – cvjetovi su blijedoružičasati, slabije je otporna na mraz
- ‘ **Inermis** ‘ – grane nemaju trnove
- ‘ **Pendula** ‘ – grane su povijene i viseće, listovi su krupni, u početku smeđecrveni
- ‘ **Pyramidalis** ‘ – krošnja je usko piramidalna ili valjkasta, grane su bez trnova
- ‘ **Stricta** ‘ – krošnja je široko piramidalna
- ‘ **Tortuosa** ‘ – grane su savijene na sve strane
- ‘ **Umbraculifera** ‘ – krošnja je gusta i okruglaste, grane nemaju trnove
- ‘ **Unifolia** ‘ – listovi su krupniji od izvorne vrste

## Etimologija

Latinski naziv roda dobio je prema francuskom vrtlaru **Jean Robinu** *(1550. – 1629.)* koji je 1601. godine sjemenke prenio iz savezne države Virginia i prvi ih posadio u Europi, u pariškom botaničkom vrtu.[<sup>[2]</sup>](https://www.plantea.com.hr/bagrem/#referenca-2) Ime vrste *pseudoacacia* može se rastočiti u grčke riječi  *ak* – oštar, *ake* – trn, *akakia* – trnovito stablo, a prefiks  *pseudo* označuje samo sličnost bagrema s pravom akacijom.

Na stranim jezicima poznat je kao *black locust, false acacia* (eng.), *Gewöhnliche Robinie* (njem.), *acacia, robinier faux-acacia* (fr.), *robinia* (tal.), *falsa acacia* (špa.), *navadna robinija, neprava akacija* (slo.).

## Medenje

Bagrem se smatra vrhunskom medonosnom biljkom. Stabla u nizinama i na plodnom zemljištu daju puno više nektara nego stabla u višim predjelima. Najjače luče kada nema vjetra te kada je vrijeme vedro i toplo, a temperaturi iznad 16°C. Na medenje uglavnom utječe sastav tla, klima i nadmorska visina. Pčele na 1 ha mogu dnevno sakupiti 15 kg, a ukupni prinos meda po košnici može iznositi i do 70 kg. Na površini od 1 ha ukupni prinos može biti i do 1000 kg. Bagremov med je svijetao, staklasto proziran i gotovo bezbojan, slabog mirisa i ugodnog je blagog okusa. Kako sadrži više voćnog nego grožđanog šećera, vrlo dugo se drži u nekristaliziranom stanju, čak i nekoliko godina. Vrlo je kvalitetan i pčele na njemu odlično prezimljuju.[<sup>[3]</sup>](https://www.plantea.com.hr/bagrem/#referenca-3) [<sup>[4]</sup>](https://www.plantea.com.hr/bagrem/#referenca-4)

## Upotreba

Jestivi su **cvjetovi**. Mogu se pohati i takvi su dobrog, mekanog okusa, slično kao i pohane tikvice premda u sirovom obliku i u većoj količini zbog sadržaja glikozida mogu izazvati povraćanje i proljev. **Kora**, **sjemenke** i **listovi** sadrže otrovne albumine robin i fazin čije konzumiranje prouzročuje pospanost, povraćanje i grčeve.[<sup>[5]</sup>](https://www.plantea.com.hr/bagrem/#referenca-5) Prema drugom izvoru **sjemenke** su jestive, blago su kiselkaste no potrebno ih je kuhati slično kao grašak i grah prije konzumiranja, prže se i koriste kao nadomjestak za kavu ili se melju i koriste kao dodatak brašnu za izradu kruha.[<sup>[6]</sup>](https://www.plantea.com.hr/bagrem/#referenca-6) [<sup>[7]</sup>](https://www.plantea.com.hr/bagrem/#referenca-7)

**Cvjetovi**  sadrže oko 40 mg% vitamina C, u jednom nektaru cvijeta ima 2 mg šećera. **Mahune** sadrže oko 15% bjelančevina, 6% masti, 22% ugljikohidrata a  **sjemenke** sadrže 38% bjelančevina, oko 13% masnog ulja.[<sup>[8]</sup>](https://www.plantea.com.hr/bagrem/#referenca-8)

Masno ulje iz sjemenki može služiti u tehničke svrhe.[<sup>[9]</sup>](https://www.plantea.com.hr/bagrem/#referenca-9)

Drvo je čvrsto, teško i jako tvrdo, otporno na truljenje. Korisno je u stolarstvu te kao ogrjevno drvo.

### Kalendar branja

Tablica prikazuje okvirno vrijeme sakupljanja pojedinih dijelova biljke prema mjesecima kroz cijelu godinu.

Siječanj

I

\-

Veljača

II

\-

Ožujak

III

\-

Travanj

IV

\-

Svibanj

V

cvijet

Lipanj

VI

\-

Srpanj

VII

\-

Kolovoz

VIII

\-

Rujan

IX

\-

Listopad

X

\-

Studeni

XI

\-

Prosinac

XII

\-

Izvor: [Kalendar branja bagrem](https://www.plantea.com.hr/kalendar-branja-biljaka)

## Galerija fotografija

- [![[~/×/96ac9c3cdb031429e431cbbaabb8ab06_MD5.jpg]]](https://www.plantea.com.hr/wp-content/uploads/2015/01/bagrem-1.jpg)
- [![[~/×/bd663042a8af7d3d727b866d7cde2782_MD5.jpg]]](https://www.plantea.com.hr/wp-content/uploads/2015/05/bagrem-16.jpg)
- [![[~/×/e6cf75db638d6185d8090133791e4a6e_MD5.jpg]]](https://www.plantea.com.hr/wp-content/uploads/2015/06/bagrem-21.jpg)
- [![[~/×/fc8f09704fbf07bc9e351c11d73a1693_MD5.jpg]]](https://www.plantea.com.hr/wp-content/uploads/2015/05/bagrem-18.jpg)
- [![[~/×/75ed8e8167b8031c26bc906033aa2ec6_MD5.jpg]]](https://www.plantea.com.hr/wp-content/uploads/2015/05/bagrem-19.jpg)
- [![[~/×/33abf33a228b0a4e2ade40adb00dbca5_MD5.jpg]]](https://www.plantea.com.hr/wp-content/uploads/2015/05/bagrem-15.jpg)
- [![[~/×/36bb2e90a503f47eed77ea87d185b1b7_MD5.jpg]]](https://www.plantea.com.hr/wp-content/uploads/2015/05/bagrem-30.jpg)
- [![[~/×/d002eba0420fd09c57c1f8755d2bcc5d_MD5.jpg]]](https://www.plantea.com.hr/wp-content/uploads/2015/06/bagrem-24.jpg)
- [![[~/×/6d5ac975e4b727fbc73f825171ecb255_MD5.jpg]]](https://www.plantea.com.hr/wp-content/uploads/2015/06/bagrem-25.jpg)
- [![[~/×/a92e6283fbd63239d6b283e8a01ace9b_MD5.jpg]]](https://www.plantea.com.hr/wp-content/uploads/2016/08/dsc_1442-245.jpg)
- [![[~/×/041d9b0ec85b5da63f89b6c09d5ea49d_MD5.jpg]]](https://www.plantea.com.hr/wp-content/uploads/2015/01/bagrem-35.jpg)
- [![[~/×/171ed71e53dbaeadd1bce68be7e575a2_MD5.jpg]]](https://www.plantea.com.hr/wp-content/uploads/2015/01/bagrem-34.jpg)

## Literatura

## Priroda

Lokacije prirodnih, krajobraznih i ekoloških vrijednosti

- [Hrvatska](https://www.plantea.com.hr/priroda/kategorije/hrvatska/)
- [Središnja Hrvatska](https://www.plantea.com.hr/priroda/kategorije/hrvatska/sredisnja-hrvatska/)
- [Slavonija i Baranja](https://www.plantea.com.hr/priroda/kategorije/hrvatska/slavonija-i-baranja/)
- [Istra i Kvarner](https://www.plantea.com.hr/priroda/kategorije/hrvatska/istra-i-kvarner/)
- [Gorski kotar i Lika](https://www.plantea.com.hr/priroda/kategorije/hrvatska/gorski-kotar-i-lika/)
- [Dalmacija](https://www.plantea.com.hr/priroda/kategorije/hrvatska/dalmacija/)
- [Svijet](https://www.plantea.com.hr/priroda/kategorije/svijet/)

Tipovi lokacija

![](https://www.plantea.com.hr/bagrem/www.w3.org/2000/svg'%20viewBox='0%200%20306%20425'%3E%3C/svg%3E)

Pregled lokacija