**Periodni sustav elemenata** je sustavni tablični poredak [kemijskih elemenata](https://hr.m.wikipedia.org/wiki/Kemijski_element "Kemijski element") koji odražava njihovu [atomsku](https://hr.m.wikipedia.org/wiki/Atom "Atom") građu i sličnost njihovih [fizikalnih](https://hr.m.wikipedia.org/wiki/Fizika "Fizika") i [kemijskih](https://hr.m.wikipedia.org/wiki/Kemija "Kemija") svojstava. [Periodičkomu](https://hr.m.wikipedia.org/wiki/Period "Period") ponavljanju kemijskih i fizikalnih svojstava elemenata uzrok je periodička sličnost [elektronske konfiguracije](https://hr.m.wikipedia.org/wiki/Elektronska_konfiguracija "Elektronska konfiguracija") atoma elemenata poredanih po rastućem [atomskom broju](https://hr.m.wikipedia.org/wiki/Atomski_broj "Atomski broj"). Nova perioda u periodnom sustavu započinje kada se u elektronskoj konfiguraciji atoma počne popunjavati nova [elektronska ljuska](https://hr.m.wikipedia.org/wiki/Elektronska_ljuska "Elektronska ljuska"). Stoga atomi elemenata u jednoj periodi imaju jednak broj ljusaka, ali različit broj [elektrona](https://hr.m.wikipedia.org/wiki/Elektron "Elektron") u vanjskoj ljusci (valentni elektroni). Suprotno, atomi elemenata unutar jedne skupine, stupca, imaju različit broj ljusaka, ali im je broj [valentnih](https://hr.m.wikipedia.org/wiki/Valencija_\(kemija\) "Valencija (kemija)") elektrona jednak. Kako broj valentnih elektrona određuje kemijska svojstva elementa, elementi jedne skupine imaju slična kemijskih svojstva.<sup><a href="https://hr.m.wikipedia.org/wiki/#cite_note-1"><span>[</span>1<span>]</span></a></sup>

![[~/×/baf71a56f0a6395759519c6847f9f3a3_MD5.jpg]]

1/12 mase atoma ugljika 12 C je danas atomska jedinica mase.

![[~/×/2a4dce341ccdc01b2cd385490a58f761_MD5.jpg]]

Atom vodika je dugo bio atomska jedinica mase.

Glavne skupine periodnoga sustava jesu: 1., 2., 13., 14., 15., 16., 17. i 18. skupina:

- elementi 1. skupine (osim [vodika](https://hr.m.wikipedia.org/wiki/Vodik "Vodik")) nazivaju se [alkalijski metali](https://hr.m.wikipedia.org/wiki/Alkalijski_metali "Alkalijski metali"), jer tvore jake [baze](https://hr.m.wikipedia.org/wiki/Baze_\(kemija\) "Baze (kemija)") ili [lužine](https://hr.m.wikipedia.org/wiki/Lu%C5%BEine_\(kemija\) "Lužine (kemija)") ([alkalije](https://hr.m.wikipedia.org/wiki/Alkalije "Alkalije")).
- elementi 2. skupine su [zemnoalkalijski metali](https://hr.m.wikipedia.org/wiki/Zemnoalkalijski_metali "Zemnoalkalijski metali"), jer također tvore jake lužine, a uz to su sastojci [Zemljine kore](https://hr.m.wikipedia.org/wiki/Zemljina_kora "Zemljina kora").
- elementi od 3. do 11. skupine zovu se [prijelazni metali](https://hr.m.wikipedia.org/wiki/Prijelazni_metali "Prijelazni metali"), jer tvore prijelaz između lijeve i desne strane tablice.
- elementi 12. skupine, [cink](https://hr.m.wikipedia.org/wiki/Cink "Cink"), [kadmij](https://hr.m.wikipedia.org/wiki/Kadmij "Kadmij"), [živa](https://hr.m.wikipedia.org/wiki/%C5%BDiva "Živa") i kopernicij, nemaju posebno ime.
- elementi 13., 14. i 15. skupine nazivaju se prema prvom elementu u skupini: [borova](https://hr.m.wikipedia.org/wiki/Bor_\(element\) "Bor (element)") (13.), [ugljikova](https://hr.m.wikipedia.org/wiki/Ugljik "Ugljik") (14.) i [dušikova](https://hr.m.wikipedia.org/wiki/Du%C5%A1ik "Dušik") (15.) skupina.
- elementi 16. skupine su [halkogeni elementi](https://hr.m.wikipedia.org/wiki/Halkogeni_elementi "Halkogeni elementi"), jer ulaze u sastav [ruda](https://hr.m.wikipedia.org/wiki/Mineralne_sirovine "Mineralne sirovine").
- elementi 17. skupine zovu se [halogeni elementi](https://hr.m.wikipedia.org/wiki/Halogeni_elementi "Halogeni elementi"), jer s [metalima](https://hr.m.wikipedia.org/wiki/Metal "Metal") tvore [soli](https://hr.m.wikipedia.org/wiki/Soli "Soli"),
- elementi 18. skupine nazivaju se [plemeniti plinovi](https://hr.m.wikipedia.org/wiki/Plemeniti_plinovi "Plemeniti plinovi"), jer u uobičajenim uvjetima ne reagiraju ni s jednim elementom.
- unutar šeste periode nalazi se niz kemijski vrlo sličnih elemenata, od atomskoga broja 57 do 71, koji se prema prvom članu niza, [lantanu](https://hr.m.wikipedia.org/wiki/Lantan "Lantan"), nazivaju [lantanoidi](https://hr.m.wikipedia.org/wiki/Lantanoidi "Lantanoidi").
- unutar sedme periode nalazi se niz također kemijski vrlo sličnih elemenata, od atomskoga broja 89 do 103, a prema prvom članu niza, [aktiniju](https://hr.m.wikipedia.org/wiki/Aktinij "Aktinij"), zovu se aktinoidi. Lantanoidi i aktinoidi nazivaju se i unutrašnji prijelazni elementi i zbog preglednosti najčešće se prikazuju posebno, na dnu tablice. [Skandij](https://hr.m.wikipedia.org/wiki/Skandij "Skandij"), [itrij](https://hr.m.wikipedia.org/wiki/Itrij "Itrij") i lantanoidi zajedno se nazivaju i [rijetki zemni elementi](https://hr.m.wikipedia.org/wiki/Rijetki_zemni_metali "Rijetki zemni metali").

Suvremena tablica periodnoga sustava, prema preporuci [Međunarodne unije za čistu i primijenjenu kemiju](https://hr.m.wikipedia.org/wiki/Me%C4%91unarodna_unija_za_%C4%8Distu_i_primijenjenu_kemiju "Međunarodna unija za čistu i primijenjenu kemiju") (IUPAC, 1988.), sadrži 7 perioda i 18 skupina elemenata. Svi su elementi u periodnome sustavu naznačeni svojim [kemijskim simbolima](https://hr.m.wikipedia.org/wiki/Kemijski_simboli "Kemijski simboli"), kojima se dodaju oznake: [atomski broj](https://hr.m.wikipedia.org/wiki/Atomski_broj "Atomski broj") (redni broj) kao lijevi supskript, a [maseni broj](https://hr.m.wikipedia.org/wiki/Maseni_broj "Maseni broj") kao lijevi superskript.

  

<table><tbody><tr><th><a href="https://hr.m.wikipedia.org/wiki/Skupina_periodnog_sustava">Skupina</a> →</th><th><a href="https://hr.m.wikipedia.org/wiki/Alkalijski_metali">1</a></th><th><a href="https://hr.m.wikipedia.org/wiki/Zemnoalkalijski_metali">2</a></th><th><a href="https://hr.m.wikipedia.org/w/index.php?title=Skandijeva_skupina&amp;action=edit&amp;redlink=1">3</a></th><th><a href="https://hr.m.wikipedia.org/w/index.php?title=Titanijeva_skupina&amp;action=edit&amp;redlink=1">4</a></th><th><a href="https://hr.m.wikipedia.org/w/index.php?title=Vanadijeva_skupina&amp;action=edit&amp;redlink=1">5</a></th><th><a href="https://hr.m.wikipedia.org/w/index.php?title=Skupina_kroma&amp;action=edit&amp;redlink=1">6</a></th><th><a href="https://hr.m.wikipedia.org/w/index.php?title=Skupina_mangana&amp;action=edit&amp;redlink=1">7</a></th><th><a href="https://hr.m.wikipedia.org/w/index.php?title=8._skupina_elemenata&amp;action=edit&amp;redlink=1">8</a></th><th><a href="https://hr.m.wikipedia.org/w/index.php?title=9._skupina_elemenata&amp;action=edit&amp;redlink=1">9</a></th><th><a href="https://hr.m.wikipedia.org/w/index.php?title=10._skupina_elemenata&amp;action=edit&amp;redlink=1">10</a></th><th><a href="https://hr.m.wikipedia.org/w/index.php?title=Skupina_bakra&amp;action=edit&amp;redlink=1">11</a></th><th><a href="https://hr.m.wikipedia.org/w/index.php?title=Cinkova_skupina&amp;action=edit&amp;redlink=1">12</a></th><th><a href="https://hr.m.wikipedia.org/w/index.php?title=Borova_skupina&amp;action=edit&amp;redlink=1">13</a></th><th><a href="https://hr.m.wikipedia.org/wiki/Ugljikova_skupina">14</a></th><th><a href="https://hr.m.wikipedia.org/wiki/Du%C5%A1ikova_skupina">15</a></th><th><a href="https://hr.m.wikipedia.org/wiki/Halkogeni_elementi">16</a></th><th><a href="https://hr.m.wikipedia.org/wiki/Halogeni_elementi">17</a></th><th><a href="https://hr.m.wikipedia.org/wiki/Plemeniti_plinovi">18</a></th></tr><tr><th>↓ <a href="https://hr.m.wikipedia.org/wiki/Perioda_periodnog_sustava">Perioda</a></th><td colspan="19"><br></td></tr><tr><th><a href="https://hr.m.wikipedia.org/w/index.php?title=Elementi_1._periode&amp;action=edit&amp;redlink=1">1</a></th><td>1<br><a href="https://hr.m.wikipedia.org/wiki/Vodik">H</a></td><td colspan="16"><br></td><td>2<br><a href="https://hr.m.wikipedia.org/wiki/Helij">He</a></td></tr><tr><th><a href="https://hr.m.wikipedia.org/w/index.php?title=Elementi_2._periode&amp;action=edit&amp;redlink=1">2</a></th><td>3<br><a href="https://hr.m.wikipedia.org/wiki/Litij">Li</a></td><td>4<br><a href="https://hr.m.wikipedia.org/wiki/Berilij">Be</a></td><td colspan="10"><br></td><td>5<br><a href="https://hr.m.wikipedia.org/wiki/Bor_(element)">B</a></td><td>6<br><a href="https://hr.m.wikipedia.org/wiki/Ugljik">C</a></td><td>7<br><a href="https://hr.m.wikipedia.org/wiki/Du%C5%A1ik">N</a></td><td>8<br><a href="https://hr.m.wikipedia.org/wiki/Kisik">O</a></td><td>9<br><a href="https://hr.m.wikipedia.org/wiki/Fluor">F</a></td><td>10<br><a href="https://hr.m.wikipedia.org/wiki/Neon">Ne</a></td></tr><tr><th><a href="https://hr.m.wikipedia.org/w/index.php?title=Elementi_3._periode&amp;action=edit&amp;redlink=1">3</a></th><td>11<br><a href="https://hr.m.wikipedia.org/wiki/Natrij">Na</a></td><td>12<br><a href="https://hr.m.wikipedia.org/wiki/Magnezij">Mg</a></td><td colspan="10"><br></td><td>13<br><a href="https://hr.m.wikipedia.org/wiki/Aluminij">Al</a></td><td>14<br><a href="https://hr.m.wikipedia.org/wiki/Silicij">Si</a></td><td>15<br><a href="https://hr.m.wikipedia.org/wiki/Fosfor">P</a></td><td>16<br><a href="https://hr.m.wikipedia.org/wiki/Sumpor">S</a></td><td>17<br><a href="https://hr.m.wikipedia.org/wiki/Klor">Cl</a></td><td>18<br><a href="https://hr.m.wikipedia.org/wiki/Argon">Ar</a></td></tr><tr><th><a href="https://hr.m.wikipedia.org/w/index.php?title=Elementi_4._periode&amp;action=edit&amp;redlink=1">4</a></th><td>19<br><a href="https://hr.m.wikipedia.org/wiki/Kalij">K</a></td><td>20<br><a href="https://hr.m.wikipedia.org/wiki/Kalcij">Ca</a></td><td>21<br><a href="https://hr.m.wikipedia.org/wiki/Skandij">Sc</a></td><td>22<br><a href="https://hr.m.wikipedia.org/wiki/Titanij">Ti</a></td><td>23<br><a href="https://hr.m.wikipedia.org/wiki/Vanadij">V</a></td><td>24<br><a href="https://hr.m.wikipedia.org/wiki/Krom">Cr</a></td><td>25<br><a href="https://hr.m.wikipedia.org/wiki/Mangan">Mn</a></td><td>26<br><a href="https://hr.m.wikipedia.org/wiki/%C5%BDeljezo">Fe</a></td><td>27<br><a href="https://hr.m.wikipedia.org/wiki/Kobalt">Co</a></td><td>28<br><a href="https://hr.m.wikipedia.org/wiki/Nikal">Ni</a></td><td>29<br><a href="https://hr.m.wikipedia.org/wiki/Bakar_(element)">Cu</a></td><td>30<br><a href="https://hr.m.wikipedia.org/wiki/Cink">Zn</a></td><td>31<br><a href="https://hr.m.wikipedia.org/wiki/Galij">Ga</a></td><td>32<br><a href="https://hr.m.wikipedia.org/wiki/Germanij">Ge</a></td><td>33<br><a href="https://hr.m.wikipedia.org/wiki/Arsen">As</a></td><td>34<br><a href="https://hr.m.wikipedia.org/wiki/Selenij">Se</a></td><td>35<br><a href="https://hr.m.wikipedia.org/wiki/Brom">Br</a></td><td>36<br><a href="https://hr.m.wikipedia.org/wiki/Kripton">Kr</a></td></tr><tr><th><a href="https://hr.m.wikipedia.org/w/index.php?title=Elementi_5._periode&amp;action=edit&amp;redlink=1">5</a></th><td>37<br><a href="https://hr.m.wikipedia.org/wiki/Rubidij">Rb</a></td><td>38<br><a href="https://hr.m.wikipedia.org/wiki/Stroncij">Sr</a></td><td>39<br><a href="https://hr.m.wikipedia.org/wiki/Itrij">Y</a></td><td>40<br><a href="https://hr.m.wikipedia.org/wiki/Cirkonij">Zr</a></td><td>41<br><a href="https://hr.m.wikipedia.org/wiki/Niobij">Nb</a></td><td>42<br><a href="https://hr.m.wikipedia.org/wiki/Molibden">Mo</a></td><td>43<br><a href="https://hr.m.wikipedia.org/wiki/Tehnecij">Tc</a></td><td>44<br><a href="https://hr.m.wikipedia.org/wiki/Rutenij">Ru</a></td><td>45<br><a href="https://hr.m.wikipedia.org/wiki/Rodij">Rh</a></td><td>46<br><a href="https://hr.m.wikipedia.org/wiki/Paladij">Pd</a></td><td>47<br><a href="https://hr.m.wikipedia.org/wiki/Srebro">Ag</a></td><td>48<br><a href="https://hr.m.wikipedia.org/wiki/Kadmij">Cd</a></td><td>49<br><a href="https://hr.m.wikipedia.org/wiki/Indij">In</a></td><td>50<br><a href="https://hr.m.wikipedia.org/wiki/Kositar">Sn</a></td><td>51<br><a href="https://hr.m.wikipedia.org/wiki/Antimon">Sb</a></td><td>52<br><a href="https://hr.m.wikipedia.org/wiki/Telurij">Te</a></td><td>53<br><a href="https://hr.m.wikipedia.org/wiki/Jod">I</a></td><td>54<br><a href="https://hr.m.wikipedia.org/wiki/Ksenon">Xe</a></td></tr><tr><th><a href="https://hr.m.wikipedia.org/w/index.php?title=Elementi_6._periode&amp;action=edit&amp;redlink=1">6</a></th><td>55<br><a href="https://hr.m.wikipedia.org/wiki/Cezij">Cs</a></td><td>56<br><a href="https://hr.m.wikipedia.org/wiki/Barij">Ba</a></td><td>*<br></td><td>72<br><a href="https://hr.m.wikipedia.org/wiki/Hafnij">Hf</a></td><td>73<br><a href="https://hr.m.wikipedia.org/wiki/Tantal_(element)">Ta</a></td><td>74<br><a href="https://hr.m.wikipedia.org/wiki/Volfram">W</a></td><td>75<br><a href="https://hr.m.wikipedia.org/wiki/Renij">Re</a></td><td>76<br><a href="https://hr.m.wikipedia.org/wiki/Osmij">Os</a></td><td>77<br><a href="https://hr.m.wikipedia.org/wiki/Iridij">Ir</a></td><td>78<br><a href="https://hr.m.wikipedia.org/wiki/Platina">Pt</a></td><td>79<br><a href="https://hr.m.wikipedia.org/wiki/Zlato">Au</a></td><td>80<br><a href="https://hr.m.wikipedia.org/wiki/%C5%BDiva">Hg</a></td><td>81<br><a href="https://hr.m.wikipedia.org/wiki/Talij">Tl</a></td><td>82<br><a href="https://hr.m.wikipedia.org/wiki/Olovo_(element)">Pb</a></td><td>83<br><a href="https://hr.m.wikipedia.org/wiki/Bizmut">Bi</a></td><td>84<br><a href="https://hr.m.wikipedia.org/wiki/Polonij">Po</a></td><td>85<br><a href="https://hr.m.wikipedia.org/wiki/Astat">At</a></td><td>86<br><a href="https://hr.m.wikipedia.org/wiki/Radon">Rn</a></td></tr><tr><th><a href="https://hr.m.wikipedia.org/w/index.php?title=Elementi_7._periode&amp;action=edit&amp;redlink=1">7</a></th><td>87<br><a href="https://hr.m.wikipedia.org/wiki/Francij">Fr</a></td><td>88<br><a href="https://hr.m.wikipedia.org/wiki/Radij">Ra</a></td><td>**<br></td><td>104<br><a href="https://hr.m.wikipedia.org/wiki/Raderfordij">Rf</a></td><td>105<br><a href="https://hr.m.wikipedia.org/wiki/Dubnij">Db</a></td><td>106<br><a href="https://hr.m.wikipedia.org/wiki/Siborgij">Sg</a></td><td>107<br><a href="https://hr.m.wikipedia.org/wiki/Borij">Bh</a></td><td>108<br><a href="https://hr.m.wikipedia.org/wiki/Hasij">Hs</a></td><td>109<br><a href="https://hr.m.wikipedia.org/wiki/Majtnerij">Mt</a></td><td>110<br><a href="https://hr.m.wikipedia.org/wiki/Darm%C5%A1tatij">Ds</a></td><td>111<br><a href="https://hr.m.wikipedia.org/wiki/Roentgenij">Rg</a></td><td>112<br><a href="https://hr.m.wikipedia.org/wiki/Kopernicij">Cn</a></td><td>113<br><a href="https://hr.m.wikipedia.org/wiki/Nihonij">Nh</a></td><td>114<br><a href="https://hr.m.wikipedia.org/wiki/Flerovij">Fl</a></td><td>115<br><a href="https://hr.m.wikipedia.org/wiki/Moskovij">Mc</a></td><td>116<br><a href="https://hr.m.wikipedia.org/wiki/Livermorij">Lv</a></td><td>117<br><a href="https://hr.m.wikipedia.org/wiki/Tenesin">Ts</a></td><td>118<br><a href="https://hr.m.wikipedia.org/wiki/Oganeson">Og</a></td></tr><tr><td colspan="21"><br></td></tr><tr><td colspan="4">* <b><a href="https://hr.m.wikipedia.org/wiki/Lantanoidi">Lantanoidi</a></b></td><td>57<br><a href="https://hr.m.wikipedia.org/wiki/Lantan">La</a></td><td>58<br><a href="https://hr.m.wikipedia.org/wiki/Cerij">Ce</a></td><td>59<br><a href="https://hr.m.wikipedia.org/wiki/Praseodimij">Pr</a></td><td>60<br><a href="https://hr.m.wikipedia.org/wiki/Neodimij">Nd</a></td><td>61<br><a href="https://hr.m.wikipedia.org/wiki/Prometij">Pm</a></td><td>62<br><a href="https://hr.m.wikipedia.org/wiki/Samarij">Sm</a></td><td>63<br><a href="https://hr.m.wikipedia.org/wiki/Europij">Eu</a></td><td>64<br><a href="https://hr.m.wikipedia.org/wiki/Gadolinij">Gd</a></td><td>65<br><a href="https://hr.m.wikipedia.org/wiki/Terbij">Tb</a></td><td>66<br><a href="https://hr.m.wikipedia.org/wiki/Disprozij">Dy</a></td><td>67<br><a href="https://hr.m.wikipedia.org/wiki/Holmij">Ho</a></td><td>68<br><a href="https://hr.m.wikipedia.org/wiki/Erbij">Er</a></td><td>69<br><a href="https://hr.m.wikipedia.org/wiki/Tulij">Tm</a></td><td>70<br><a href="https://hr.m.wikipedia.org/wiki/Iterbij">Yb</a></td><td>71<br><a href="https://hr.m.wikipedia.org/wiki/Lutecij">Lu</a></td></tr><tr><td colspan="4">** <b><a href="https://hr.m.wikipedia.org/wiki/Aktinoidi">Aktinoidi</a></b></td><td>89<br><a href="https://hr.m.wikipedia.org/wiki/Aktinij">Ac</a></td><td>90<br><a href="https://hr.m.wikipedia.org/wiki/Torij">Th</a></td><td>91<br><a href="https://hr.m.wikipedia.org/wiki/Protaktinij">Pa</a></td><td>92<br><a href="https://hr.m.wikipedia.org/wiki/Uranij">U</a></td><td>93<br><a href="https://hr.m.wikipedia.org/wiki/Neptunij">Np</a></td><td>94<br><a href="https://hr.m.wikipedia.org/wiki/Plutonij">Pu</a></td><td>95<br><a href="https://hr.m.wikipedia.org/wiki/Americij">Am</a></td><td>96<br><a href="https://hr.m.wikipedia.org/wiki/Kirij">Cm</a></td><td>97<br><a href="https://hr.m.wikipedia.org/wiki/Berkelij">Bk</a></td><td>98<br><a href="https://hr.m.wikipedia.org/wiki/Kalifornij">Cf</a></td><td>99<br><a href="https://hr.m.wikipedia.org/wiki/Ajn%C5%A1tajnij">Es</a></td><td>100<br><a href="https://hr.m.wikipedia.org/wiki/Fermij">Fm</a></td><td>101<br><a href="https://hr.m.wikipedia.org/wiki/Mendelevij">Md</a></td><td>102<br><a href="https://hr.m.wikipedia.org/wiki/Nobelij">No</a></td><td>103<br><a href="https://hr.m.wikipedia.org/wiki/Lorensij">Lr</a></td></tr></tbody></table>

  

**[Skupine periodnog sustava](https://hr.m.wikipedia.org/wiki/Skupina_periodnog_sustava "Skupina periodnog sustava")**  

| [Alkalijski metali](https://hr.m.wikipedia.org/wiki/Alkalijski_metali "Alkalijski metali") <sup>1</sup> | [Zemnoalkalijski metali](https://hr.m.wikipedia.org/wiki/Zemnoalkalijski_metali "Zemnoalkalijski metali") <sup>1</sup> | [Lantanoidi](https://hr.m.wikipedia.org/wiki/Lantanoidi "Lantanoidi") <sup>1,</sup><sup>2</sup> | [Aktinoidi](https://hr.m.wikipedia.org/wiki/Aktinoidi "Aktinoidi") <sup>1</sup> | [Prijelazni metali](https://hr.m.wikipedia.org/wiki/Prijelazni_metali "Prijelazni metali") <sup>1</sup> |
| --- | --- | --- | --- | --- |
| [Slabi metali](https://hr.m.wikipedia.org/wiki/Slabi_metali "Slabi metali") <sup>1</sup> | [Polumetali](https://hr.m.wikipedia.org/wiki/Polumetali "Polumetali") | [Nemetali](https://hr.m.wikipedia.org/wiki/Nemetali "Nemetali") | [Halogeni elementi](https://hr.m.wikipedia.org/wiki/Halogeni_elementi "Halogeni elementi") <sup>3</sup> | [Plemeniti plinovi](https://hr.m.wikipedia.org/wiki/Plemeniti_plinovi "Plemeniti plinovi") <sup>3</sup> |

1. Alkalijski, zemnoalkalijski, prijelazni metali, lantanoidi, aktinoidi i slabi metali zajedno se zovu [kovine](https://hr.m.wikipedia.org/wiki/Kovine "Kovine").
2. Lantanoidi, skandij i itrij zajedno nose naziv [rijetki zemni metali](https://hr.m.wikipedia.org/wiki/Rijetki_zemni_metali "Rijetki zemni metali").
3. Halogeni elementi i plemeniti plinovi su tekođer nemetali.

**Stanje pri normalnom tlaku i sobnoj temperaturi**: Atomski brojevi elemenata u plinovitom stanju su crvene boje, elemenata u tekućem stanju zelene, a elemenata u krutom stanju crne boje.

**Prirodna svojstva**: Elementi s punim  okvirom  imaju stabilne [izotope](https://hr.m.wikipedia.org/wiki/Izotop "Izotop") starije od [Zemlje](https://hr.m.wikipedia.org/wiki/Zemlja "Zemlja") ([primordijalni elementi](https://hr.m.wikipedia.org/wiki/Primordijalni_elementi "Primordijalni elementi")). Elementi s iscrtkanim  okvirom  nastaju prirodno od drugih elemenata, ali imaju samo [izotope](https://hr.m.wikipedia.org/wiki/Izotop "Izotop") s vremenom poluraspada mnogo kraćim od starosti [Zemlje](https://hr.m.wikipedia.org/wiki/Zemlja "Zemlja") pa se mogu naći tek u radioaktivnim rudama. Elementi s istočkanim  okvirom  su [umjetni elementi](https://hr.m.wikipedia.org/wiki/Umjetni_elementi "Umjetni elementi").

Približni način popunjavanja [elektronskih ljuski](https://hr.m.wikipedia.org/wiki/Elektronska_ljuska "Elektronska ljuska").

[Bohrov model atoma](https://hr.m.wikipedia.org/wiki/Bohrov_model_atoma "Bohrov model atoma") koji prikazuje najveći [broj elektrona po ljuskama](https://hr.m.wikipedia.org/wiki/Elektronska_konfiguracija "Elektronska konfiguracija").

Kako struktura periodnoga sustava ovisi o elektronskoj konfiguraciji atoma elemenata, periode sadrže različit broj elemenata. Prva [elektronska ljuska](https://hr.m.wikipedia.org/wiki/Elektronska_ljuska "Elektronska ljuska") može primiti samo dva [elektrona](https://hr.m.wikipedia.org/wiki/Elektron "Elektron"), pa 1. perioda ima samo dva elementa, [vodik](https://hr.m.wikipedia.org/wiki/Vodik "Vodik") i [helij](https://hr.m.wikipedia.org/wiki/Helij "Helij"), koji svojim elektronima popunjavaju 1. ljusku, to jest 1s podljusku. Druga perioda može primiti 8 elektrona, pa ima 8 elemenata koji popunjavaju 2. ljusku, to jest 2s i 2p podljuske. Treća perioda također može primiti 8 elektrona, pa ima također 8 elemenata koji popunjavaju 3. ljusku, to jest 3s i 3p podljuske. Četvrta perioda ima 18 elemenata, koji popunjavaju 4. ljusku i nedovršenu 3. ljusku, to jest redom 4s, 3d i 4p podljuske. Peta je perioda također s 18 elemenata, koji popunjavaju 5. ljusku i nedovršenu 4. ljusku, to jest redom 5s, 4d i 5p podljuske. Šesta perioda ima 32 elementa koji popunjavaju 6. ljusku i nedovršene 4. i 5. ljusku, to jest redom 6s, 4f, 5d i 6p podljuske. Sedma je perioda nedovršena i ima 26 elemenata, jer preostalih 6 (do 32) nisu otkriveni. Tih 26 elemenata popunjavaju 7. ljusku i nedovršene 5. i 6. ljusku, to jest redom 7s, 6d i 5f podljuske.

Za izgradnju kemijskih elemenata osnovno značenje pripada [Paulijevu načelu](https://hr.m.wikipedia.org/wiki/Paulijevo_na%C4%8Delo "Paulijevo načelo"), po kojemu pojedino [stacionarno stanje](https://hr.m.wikipedia.org/wiki/Stacionarno_stanje "Stacionarno stanje") u [atomu](https://hr.m.wikipedia.org/wiki/Atom "Atom") može zauzeti samo jedan [elektron](https://hr.m.wikipedia.org/wiki/Elektron "Elektron"). Prije nego što povučemo opće zaključke iz Paulijeva načela, predočit ćemo kako se postupno izgrađuju kemijski elementi počevši od vodika. Od elemenata do elemenata pridolazi jedan elektron i morat ćemo uvijek razmisliti kuda da stavimo novi elektron.

Na početku periodnog sustava stoji [vodik](https://hr.m.wikipedia.org/wiki/Vodik "Vodik"). U stabilnom stanju kreće se [elektron u K ljuski](https://hr.m.wikipedia.org/wiki/Elektronska_konfiguracija "Elektronska konfiguracija") i ima [kvantne brojeve](https://hr.m.wikipedia.org/wiki/Kvantni_brojevi "Kvantni brojevi") *n* = 1, *l* = *m* = 0 i *s* = 1/2.

Kuda da stavimo drugi [helijev](https://hr.m.wikipedia.org/wiki/Helij "Helij") elektron? Naravno, u prazno [energijsko najniže stanje](https://hr.m.wikipedia.org/wiki/Energijsko_stanje "Energijsko stanje"). K ljuska sadrži još jedno stacionarno stanje, gdje [spin](https://hr.m.wikipedia.org/wiki/Spin "Spin") ima antiparalelan položaj. Drugi elektron helija poprima, prema tome kvantne brojeve *n* = 1, *l* = *m* = 0 i *s* = - 1/2. Oba helijeva elektrona kreću se u istoj stazi oko [atomske jezgre](https://hr.m.wikipedia.org/wiki/Atomska_jezgra "Atomska jezgra"), ali im vlastiti momenti impulsa stoje suprotno. Spinovi obaju elektrona poništavaju se među sobom, pa helijev atom nema ni impuls vrtnje ni [magnetski moment](https://hr.m.wikipedia.org/wiki/Magnetski_moment "Magnetski moment"). [Pokusima](https://hr.m.wikipedia.org/wiki/Pokus "Pokus") je to potvrđeno.

Helijeva dva elektrona potpuno ispunjuju K ljusku. [Litijev](https://hr.m.wikipedia.org/wiki/Litij "Litij") treći elektron prelazi u L ljusku. On ima kvantne brojeve *n* = 2, *l* = *m* = 0 i *s* = 1/2. Vanjski elektron litija kreće se daleko izvan K ljuske, pa tako litijev atom ima znatno veći promjer. Litij ima magnetski moment, koji potječe od spina vanjskog elektrona.

Kod idućeg elementa, [berilija](https://hr.m.wikipedia.org/wiki/Berilij "Berilij"), dolazi još jedan elektron u L ljusku. Taj elektron razlikuje se od prvog s antiparalelnim položajem [spina](https://hr.m.wikipedia.org/wiki/Spin "Spin"). Njegovi su kvantni brojevi *n* = 2, *l* = *m* = 0 i *s* = - 1/2. Vanjska ljuska berilija nalikuje na helijevu [elektronsku konfiguraciju](https://hr.m.wikipedia.org/wiki/Elektronska_konfiguracija "Elektronska konfiguracija"). Time se objašnjava da berilij ima sličan s helijem, a nema kao ni helij magnetskog momenta.

L ljuska sadrži još kvantna stanja, gdje je impuls vrtnje *l* = 1. Kod petog elementa po redu, [bora](https://hr.m.wikipedia.org/wiki/Bor_\(element\) "Bor (element)"), treći elektron u vanjskoj ljusci poprima taj impuls vrtnje. Tri vanjska elektrona određuju valentnost bora, a treći vanjski elektron impuls vrtnje i magnetski moment.

Kod impulsa vrtnje *l* = 1 može magnetski kvantni broj *m* poprimiti vrijednost - 1, 0 i + 1. Pored toga može se spin postaviti paralelno i antiparalelno. Kako vidimo, imamo 6 različitih kvantnih stanja. Kvantni brojevi tih stanja jesu:

| glavni kvantni broj | orbitalni kvantni broj | magnetski orbitalni kvantni broj | magnetski spinski kvantni broj |
| --- | --- | --- | --- |
| *n* = 2 | *l* = 1 | *m* = + 1 | *s* = - 1/2 |
| *n* = 2 | *l* = 1 | *m* = 0 | *s* = - 1/2 |
| *n* = 2 | *l* = 1 | *m* = - 1 | *s* = - 1/2 |
| *n* = 2 | *l* = 1 | *m* = + 1 | *s* = + 1/2 |
| *n* = 2 | *l* = 1 | *m* = 0 | *s* = + 1/2 |
| *n* = 2 | *l* = 1 | *m* = - 1 | *s* = + 1/2 |

Ova kvantna stanja popunjuju redom elementi: bor, [ugljik](https://hr.m.wikipedia.org/wiki/Ugljik "Ugljik"), [dušik](https://hr.m.wikipedia.org/wiki/Du%C5%A1ik "Dušik"), [kisik](https://hr.m.wikipedia.org/wiki/Kisik "Kisik"), [fluor](https://hr.m.wikipedia.org/wiki/Fluor "Fluor") i [neon](https://hr.m.wikipedia.org/wiki/Neon "Neon"). Posljednji element, neon, ima L ljusku dva elektrona s *l* = 0 i 6 elektrona s *l* = 1. Njegovi elektroni popunili su sasvim drugu ljusku. Vidimo opet da "plemeniti" potječe od popunjenosti vanjske ljuske. Osim toga, neon nema magnetskog momenta. Magnetski momenti njegovih 6 elektrona u svakom se smjeru poništavaju. Na elektron s *m* = + 1 dolazi elektron s *m* = - 1, a isto tako na *s* = + 1/2 dolazi *s* = - 1/2.

Neon ima 2 elektrona u K ljuski, a 8 u L ljuski. Kod jedanaestog po redu elementa, [natrija](https://hr.m.wikipedia.org/wiki/Natrij "Natrij"), mora jedanaesti elektron prijeći u M ljusku. Vanjski elektron ima kvantne brojeve *n* = 3, *l* = *m* = 0 i *s* = + 1/2. Ovaj elektron, koji se podaleko kreće izvan popunjenih unutarnji ljusaka, prouzrokuje svojstva [alkalijskih metala](https://hr.m.wikipedia.org/wiki/Alkalijski_metali "Alkalijski metali"). Dvanaesti po redu element, [magnezij](https://hr.m.wikipedia.org/wiki/Magnezij "Magnezij"), ima još jedan elektron u M ljuski. Staza tog drugog elektrona ista je kao i u prvog, samo što njegov spin stoji suprotno. Poput helija i berilija nema magnezij magnetskog momenta.

| Čvrsti | Broj stanja |
| --- | --- |
| *s, m, l, n* | 1 |
| *m, l, n* | 2 |
| *l, n* | 2∙(2∙ *l* + 1) |
| *n* | ${\displaystyle 2\cdot \sum _{l\mathop {=} 0}^{l\mathop {=} n-1}(2\cdot l+1)=2\cdot n^{2}}$ |

[Suma](https://hr.m.wikipedia.org/wiki/Zbrajanje "Zbrajanje") u posljednjem redu tablice proračunata je jednostavno:

${\displaystyle \sum _{0}^{\mathop {n} -1}(2\cdot l+1)=n+2\cdot \sum _{0}^{\mathop {n} -1}l=n+(n-1)\cdot n}$

U ljuski s glavnim kvantnim brojem *n* ima mjesta za 2∙ *n <sup>2</sup>* elektrona. Taj rezultat je od osnovnog značenja za periodni sustav.

Stavljajući za glavni kvantni broj redom vrijednosti 1, 2, 3, 4, …, dobivamo najveći broj elektrona u različitim ljuskama. Popunjene ljuske sadrže elektrona:

| K | L | M | N |
| --- | --- | --- | --- |
| 2∙1 <sup>2</sup> = **2** | 2∙2 <sup>2</sup> = **8** | 2∙3 <sup>2</sup> = **18** | 2∙4 <sup>2</sup> = **32** |

K ljuska bila je ispunjena helijem, a L ljuska neonom. Ti elementi odista slijede u razmaku 2 i 8. Prva bi sad bila misao da se daljnja izgradnja elemenata vrši tako da se iduća M ljuska postupno popuni elektronima. Vidjeli smo da to zaista tako ide do [argona](https://hr.m.wikipedia.org/wiki/Argon "Argon") s rednim brojem 18. Međutim, dalje to ne ide više tako. Iako u M ljuski još ima mjesta za 10 elektrona, kod idućeg elementa, [kalija](https://hr.m.wikipedia.org/wiki/Kalij "Kalij"), devetnaesti elektron prelazi u N ljusku. Razlog tome je što su energetski nivoi M ljuske s *l* = 2 viši od energetskih nivoa N ljuske s *l* = 0. U N ljuski staza *l* = 0 ulazi u unutarnje ljuske, kako smo vidjeli kod alkalijskih spektara, pa je elektron znatno čvršće vezan. U toj stazi mogu se kretati dva elektrona sa suprotnim smjerom spina. Takvu vanjsku konfiguraciju elektrona ima [kalcij](https://hr.m.wikipedia.org/wiki/Kalcij "Kalcij"). On pripada metalima alkalijskih metala i ima dva elektrona u vanjskoj N ljuski. Idući element [skandij](https://hr.m.wikipedia.org/wiki/Skandij "Skandij") s rednim brojem 21 stavlja svoj dvadeset i prvi elektron u M ljusku, koju su kalij i kalcij preskočili. Impulsu vrtnje *l* = 2 pripada 10 kvantnih stanja. Ta se kvantna stanja, počevši sa skandijem, postupno popunjuju elektronima.

Zanimljivo je promatrati N ljusku. Kod nje kripton s rednim brojem 36 popunjuje dvije najniže podljuske *l* = 0 i *l* = 1. Trideset i sedmi elektron idućeg elementa, [rubidija](https://hr.m.wikipedia.org/wiki/Rubidij "Rubidij"), preskače obje podljuske *l* = 2 i *l* = 3 u ljuski N i ide u O ljusku. Isto to čini i trideset i osmi element. Međutim, s trideset i devetim elementom počinje se opet popunjavati N ljuska i elektroni se smještaju u njenu podljusku *l* = 2. Kad se ta podljuska popuni, ne smještaju se novi elektroni u podljusku *l* = 3 ljuske N, nego prelaze u podljusku *l* = 1 ljuske O. Ta se podljuska popuni plemenitim plinom [ksenonom](https://hr.m.wikipedia.org/wiki/Ksenon "Ksenon"). Sad opet nastupa jedan veliki skok, jer sljedeći element, [cezij](https://hr.m.wikipedia.org/wiki/Cezij "Cezij"), stavlja svoj pedeset i peti elektron u P ljusku. Isto to čini i [barij](https://hr.m.wikipedia.org/wiki/Barij "Barij"). Pedeset i sedmi element, [lantan](https://hr.m.wikipedia.org/wiki/Lantan "Lantan"), stavlja svoj jedan elektron u O ljusku. Tek odsada počinje se postupno ispunjavati slobodna, zadnja podljuska preskočene N ljuske. Ta podljuska s *l* = 3 sadrži 14 kvantnih stanja. No, toliko upravo ima [rijetkih zemalja](https://hr.m.wikipedia.org/wiki/Rijetki_zemni_metali "Rijetki zemni metali") koje se nadovezuju na lantan. Sad razumijemo zašto su ti elementi tako kemijski srodni. Četrnaest elektrona ugrađuje se sukcesivno duboko u unutarnjim ljuskama. Atomska periferija ostaje pri tom u bitnom nepromijenjena. Zbog toga su slična sva svojstva rijetkih zemalja, koja ovise o periferiji atoma. Isto tako vidimo da ne može biti više od 14 rijetkih zemalja. Kod sedamdeset i drugog elementa, [hafnija](https://hr.m.wikipedia.org/wiki/Hafnij "Hafnij"), prelazi već novi elektron u O ljusku.

Pri izgradnji periodnog sustava moramo imati dvoje pred očima. S jedne strane ljuske omataju jezgru onim redom kako idu slova abecede K, L, M, N, O, P i Q. No s druge strane, podljuske *l* = 0 i *l* = 1 viših ljusaka mogu imati nižu energiju nego podljuske *l* = 2 i *l* = 3 ili *l* = 4 prethodnih ljusaka. Zbog toga se izgradnja elemenata, kad idemo postupno od vodika do [uranija](https://hr.m.wikipedia.org/wiki/Uranij "Uranij"), ne vrši besprekidno na prvoj nepopunjenoj ljuski, nego se izvjesne podljuske preskoče, pa zatim grupe elemenata popunjuju preskočena kvantna stanja u unutarnjim ljuskama. Na osnovu toga možemo shvatiti sve zakonitosti u periodnom sustavu elemenata.<sup><a href="https://hr.m.wikipedia.org/wiki/#cite_note-2"><span>[</span>2<span>]</span></a></sup>

Sustav je nastao kao rezultat nastojanja mnogih [kemičara](https://hr.m.wikipedia.org/wiki/Kemi%C4%8Dar "Kemičar") da nađu što prikladniji način da se [kemijski elementi](https://hr.m.wikipedia.org/wiki/Kemijski_element "Kemijski element") poredaju tako da sličnosti među njima budu što uočljivije. Preteče otkrivanja periodnoga sustava elemenata bili su [A. L. Lavoisier](https://hr.m.wikipedia.org/wiki/Antoine_Laurent_de_Lavoisier "Antoine Laurent de Lavoisier") (potkraj 18. stoljeća), [W. Prout](https://hr.m.wikipedia.org/wiki/William_Prout "William Prout") (1815.), [J. W. Döbereiner](https://hr.m.wikipedia.org/wiki/Johann_Wolfgang_D%C3%B6bereiner "Johann Wolfgang Döbereiner") (1829.), [Max Joseph von Pettenkofer](https://hr.m.wikipedia.org/w/index.php?title=M._J._von_Pettenkofer&action=edit&redlink=1 "M. J. von Pettenkofer (stranica ne postoji)") (1850.), [W. Odling](https://hr.m.wikipedia.org/w/index.php?title=William_Odling&action=edit&redlink=1 "William Odling (stranica ne postoji)") (1857.), [S. Cannizzaro](https://hr.m.wikipedia.org/w/index.php?title=Stanislao_Cannizzaro&action=edit&redlink=1 "Stanislao Cannizzaro (stranica ne postoji)") (1858.), [A. B. de Chancourtois](https://hr.m.wikipedia.org/w/index.php?title=Alexandre-%C3%89mile_B%C3%A9guyer_de_Chancourtois&action=edit&redlink=1 "Alexandre-Émile Béguyer de Chancourtois (stranica ne postoji)") (1862.) i [J. A. R. Newlands](https://hr.m.wikipedia.org/w/index.php?title=John_Alexander_Reina_Newlands&action=edit&redlink=1 "John Alexander Reina Newlands (stranica ne postoji)") (1864.).

Izvorni je sustav stvoren kad se još nije znao sastav [atoma](https://hr.m.wikipedia.org/wiki/Atom "Atom"): ako se elementi slože po [atomskoj masi](https://hr.m.wikipedia.org/wiki/Atomska_masa "Atomska masa"), a zatim se neke druge osobine stave uz atomsku masu, javlja se [periodno](https://hr.m.wikipedia.org/wiki/Period "Period") kretanje tih osobina kao funkcija atomske mase. Prvi je to primijetio njemački kemičar J. W. Döbereiner, koji je [1829.](https://hr.m.wikipedia.org/wiki/1829. "1829.") zapazio određeni broj [trijada](https://hr.m.wikipedia.org/wiki/Trijada "Trijada") sličnih elemenata:

<table><tbody><tr><th align="center" colspan="3">Neke trijade</th></tr><tr><th>Element</th><th>Atomska masa</th><th>Gustoća</th></tr><tr><td>klor</td><td>35.5</td><td>0.00156 g/cm <sup>3</sup></td></tr><tr><td>brom</td><td>79.9</td><td>0.00312 g/cm <sup>3</sup></td></tr><tr><td>jod</td><td>126.9</td><td>0.00495 g/cm <sup>3</sup></td></tr><tr><td></td></tr><tr><td>kalcij</td><td>40.1</td><td>1.55 g/cm <sup>3</sup></td></tr><tr><td>stroncij</td><td>87.6</td><td>2.6 g/cm <sup>3</sup></td></tr><tr><td>barij</td><td>137</td><td>3.5 g/cm <sup>3</sup></td></tr></tbody></table>

Zatim je engleski kemičar J. A. R. Newlands [1865.](https://hr.m.wikipedia.org/wiki/1865. "1865.") otkrio da se elementi slične vrste pojavljuju u razmacima od 8 elemenata, što je usporedio s [glazbenom oktavom](https://hr.m.wikipedia.org/wiki/Oktava "Oktava"), ali suvremenici su ismijali njegov *zakon oktava*.

Pravi su otkrivači periodnoga sustava [D. I. Mendeljejev](https://hr.m.wikipedia.org/wiki/Dmitrij_Ivanovi%C4%8D_Mendeljejev "Dmitrij Ivanovič Mendeljejev") i [J. L. von Meyer](https://hr.m.wikipedia.org/wiki/Julius_Lothar_von_Meyer "Julius Lothar von Meyer"). Oni su, neovisno jedan o drugom, sastavili tablicu periodnoga sustava, iako ju je Mendeljejev objavio godinu dana prije (1869.) i prvi je uvidio puni smisao tog otkrića, ostavljajući u tablici prazna mjesta za elemente koji će se tek otkriti.

Redajući elemente prema rastućim [relativnim atomskim masama](https://hr.m.wikipedia.org/wiki/Relativna_atomska_masa "Relativna atomska masa") (tada [atomskim težinama](https://hr.m.wikipedia.org/wiki/Atomska_te%C5%BEina "Atomska težina")), dobili su poredak u kojem su se u [periodičnim](https://hr.m.wikipedia.org/wiki/Period "Period") razmacima nalazili elementi sličnih kemijskih svojstava. Taj je poredak bio gotovo istovjetan s današnjim poretkom dobivenim redanjem elemenata po rastućem [atomskom broju](https://hr.m.wikipedia.org/wiki/Atomski_broj "Atomski broj"). Iznimka su bili parovi <sub>18</sub> Ar - <sub>19</sub> K, <sub>27</sub> Co - <sub>28</sub> Ni, <sub>52</sub> Te - <sub>53</sub> J, <sub>90</sub> Th - <sub>91</sub> Pa i <sub>92</sub> U - <sub>93</sub> Np, u kojima prvi element ima manji atomski broj, ali veću relativnu atomsku masu. Razlog je te nepravilnosti taj što se elementi sastoje od  [izotopa](https://hr.m.wikipedia.org/wiki/Izotop "Izotop"), pa je u izotopnoj smjesi nekih elemenata (na primjer [kalija](https://hr.m.wikipedia.org/wiki/Kalij "Kalij")) najobilniji lakši izotop, a kod drugih (na primjer [argona](https://hr.m.wikipedia.org/wiki/Argon "Argon")) najobilniji je teži izotop. Zbog toga je srednja vrijednost relativne atomske mase kalija (39,098) manja od argona (39,948), iako je njegov atomski broj veći. Kada je Mendeljejev postavio svoj periodni zakon, bila su poznata samo 63 kemijska elementa, tako da su mnoga mjesta u tablici ostala prazna. Smatrajući da su svojstva svakog elementa određena njegovim položajem u periodnom sustavu, Mendeljejev je predvidio postojanje i svojstva tada još nepoznatih elemenata. Potonja otkrića [germanija](https://hr.m.wikipedia.org/wiki/Germanij "Germanij"), [skandija](https://hr.m.wikipedia.org/wiki/Skandij "Skandij") i [galija](https://hr.m.wikipedia.org/wiki/Galij "Galij") potvrdila su ispravnost njegovih pretpostavki.

Iako je među mnogim pokušajima grafičkoga prikaza periodnoga sustava bilo i onih u obliku trokuta, spirale, pužnice, stošca, piramide i cilindra, danas periodni sustav elemenata ima oblik [pravokutne](https://hr.m.wikipedia.org/wiki/Pravokutnik "Pravokutnik") tablice u kojoj vodoravni retci tvore periode, i to cijele ili polovične (dugi i kratki oblik periodnoga sustava), a okomiti stupci tvore skupine elemenata.

![[~/×/10eed30ff9303cabe125a68bd4eb350d_MD5.png]]

Prva energija ionizacije neutralnih atoma.

[Kemijski elementi](https://hr.m.wikipedia.org/wiki/Kemijski_element "Kemijski element") se prema fizikalnim i kemijskim svojstvima dijele na [metale](https://hr.m.wikipedia.org/wiki/Kovine "Kovine"), [metaloide](https://hr.m.wikipedia.org/wiki/Metali "Metali") i [nemetale](https://hr.m.wikipedia.org/wiki/Nemetali "Nemetali"). Najveći broj elemenata, od 1. do 13. skupine, pripada metalima. Na desnom su kraju periodnoga sustava nemetali, a granicu među njima čine metaloidi: [bor](https://hr.m.wikipedia.org/wiki/Bor_\(element\) "Bor (element)"), [silicij](https://hr.m.wikipedia.org/wiki/Silicij "Silicij"), [germanij](https://hr.m.wikipedia.org/wiki/Germanij "Germanij"), [arsen](https://hr.m.wikipedia.org/wiki/Arsen "Arsen"), [antimon](https://hr.m.wikipedia.org/wiki/Antimon "Antimon"), [selenij](https://hr.m.wikipedia.org/wiki/Selenij "Selenij"), [telurij](https://hr.m.wikipedia.org/wiki/Telurij "Telurij") i [astat](https://hr.m.wikipedia.org/wiki/Astat "Astat"). Nemetali [dušik](https://hr.m.wikipedia.org/wiki/Du%C5%A1ik "Dušik"), [kisik](https://hr.m.wikipedia.org/wiki/Kisik "Kisik"), [fluor](https://hr.m.wikipedia.org/wiki/Fluor "Fluor"), [klor](https://hr.m.wikipedia.org/wiki/Klor "Klor"), [vodik](https://hr.m.wikipedia.org/wiki/Vodik "Vodik") i svi elementi 18. skupine su [plinovi](https://hr.m.wikipedia.org/wiki/Plin "Plin"). Osim prve periode, koja započinje [vodikom](https://hr.m.wikipedia.org/wiki/Vodik "Vodik"), sve ostale periode započinju alkalijskim elementom, metalom, a završavaju nemetalom, plemenitim plinom. Općenito, metalni značaj elemenata u periodi slabi slijeva nadesno, a u skupini jača odozgo prema dolje; nemetalni značaj mijenja se u protivnim smjerovima.

Svojstva elemenata neke periode mijenjaju se postupno od elementa do elementa, te tako postoje velike razlike u svojstvima između prvog i posljednjeg elementa iste periode. Nagle promjene svojstava nastaju između posljednjeg elementa neke periode ([plemeniti plin](https://hr.m.wikipedia.org/wiki/Plemeniti_plinovi "Plemeniti plinovi")) i prvog elementa iduće periode ([alkalijski metal](https://hr.m.wikipedia.org/wiki/Alkalijski_metali "Alkalijski metali")). Prva je pojava uvjetovana popunjavanjem već postojećih elektronskih ljusaka, a druga stvaranjem nove ljuske. Tako na primjer, prva [energija ionizacije](https://hr.m.wikipedia.org/wiki/Energija_ionizacije "Energija ionizacije") ([energija](https://hr.m.wikipedia.org/wiki/Energija "Energija") potrebna da se izbaci prvi elektron iz atoma u plinovitu stanju) u 2. periodi postupno raste od 520,2  [kJ](https://hr.m.wikipedia.org/wiki/D%C5%BEul "Džul") / [mol](https://hr.m.wikipedia.org/wiki/Mol_\(mjerna_jedinica\) "Mol (mjerna jedinica)") za [litij](https://hr.m.wikipedia.org/wiki/Litij "Litij") do 2 080,6 kJ/mol za [neon](https://hr.m.wikipedia.org/wiki/Neon "Neon"), pa zatim naglo pada pri prijelazu u 3. periodu na 495,6 kJ/mol za [natrij](https://hr.m.wikipedia.org/wiki/Natrij "Natrij"). Naime, s porastom atomskoga broja kroz periodu raste [električni naboj](https://hr.m.wikipedia.org/wiki/Elektri%C4%8Dni_naboj "Električni naboj") [atomske jezgre](https://hr.m.wikipedia.org/wiki/Atomska_jezgra "Atomska jezgra"), a time i [privlačne sile između jezgre i elektrona](https://hr.m.wikipedia.org/wiki/Coulombov_zakon "Coulombov zakon"), pa se elektroni sve teže odvajaju od atoma i energija ionizacije raste. Međutim, s porastom atomskoga broja u skupini raste broj ljusaka, valentni elektroni sve su udaljeniji od jezgre, pa se smanjuju privlačne sile između elektrona i jezgre, a [valentni](https://hr.m.wikipedia.org/wiki/Valencija_\(kemija\) "Valencija (kemija)") elektroni sve se lakše odvajaju od atoma i smanjuje se energija ionizacije. Dakle, iz položaja elementa u periodnome sustavu može se zaključivati o njegovim fizikalnim i kemijskim svojstvima.

[Opća skupština Ujedinjenih naroda](https://hr.m.wikipedia.org/wiki/Op%C4%87a_skup%C5%A1tina_Ujedinjenih_naroda "Opća skupština Ujedinjenih naroda") proglasila ju [2019.](https://hr.m.wikipedia.org/wiki/2019. "2019.") godinu *Godinom [Periodnog sustava elemenata](https://hr.m.wikipedia.org/wiki/PSE "PSE")* uz 150.-tu obljetnicu njezina objavljivanja od [Dmitrija Ivanoviča Mendeljejeva](https://hr.m.wikipedia.org/wiki/Dmitrij_Ivanovi%C4%8D_Mendeljejev "Dmitrij Ivanovič Mendeljejev").<sup><a href="https://hr.m.wikipedia.org/wiki/#cite_note-3"><span>[</span>3<span>]</span></a></sup>