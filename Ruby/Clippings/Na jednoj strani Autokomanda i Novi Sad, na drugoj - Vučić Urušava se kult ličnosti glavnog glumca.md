---
title: "Na jednoj strani Autokomanda i Novi Sad, na drugoj - Vučić: \"Urušava se kult ličnosti glavnog glumca\""
source: "https://n1info.rs/vesti/na-jednoj-strani-autokomanda-i-novi-sad-na-drugoj-vucic-urusava-se-kult-licnosti-glavnog-glumca/"
author:
  - "[[Žana Bulajić]]"
published: 2025-02-01
created: 2025-02-01
description: "Poslednja dva meseca studenti su slika Srbije, Srbije koja traži odgovornost i pravdu."
tags:
  - "clippings"
---
**Poslednja dva meseca studenti su slika Srbije, Srbije koja traži odgovornost i pravdu. Nije to predsednik, inače naviknut da je u centru pažnje, pa usred krize posle pada novosadske nadstrešnice, u orbitu vraća neke davno zaboravljene teme, između ostalih i one o formiranju pokreta za narod i državu. Sve podseća na još jednu predizbornu kampanju po Srbiji.**

Na jednoj strani Autokomanda i Novi Sad. Studenti koji traže da kao u slučaju novosadske nadstrešnice institucije rade svoj posao. Na drugoj – predsednik države, koji ponovo obilazi Srbiju. Ponešto da obeća, ponekom da pripreti, ne propušta priliku da gotovo u svakom obraćanju pomene i studente.

„Izabran sam da ne dozvolim da ulica ne upravlja Srbijom, već njeni građani. I zato se nadam da [studenti](https://n1info.rs/tag/studenti/) i drugi mladi ljudi neće nasesti na trikove političara da ih uvuku u političku utakmicu…“, kazao je predsednik Aleksandar Vučić.

Neće studenti u političku utakmicu, ne vidi vlast način kako da izađe iz, verovatno, najveće političke krize za 13 godina vlasti naprednjaka.

„Urušava se kult ličnosti glavnog glumca“, navela je novinarka Jelka Jovanović.

„Kriza koja je nastala, a to je vrlo značajna [kriza vlasti](https://n1info.rs/vesti/najteza-kriza-vlasti-od-pada-milosevica-nemacka-stampa-o-ostavci-vucevica/), mislim da čini da predsednik pomalo gubi kontrolu“, dodaje novinar Branko Čečen.

Izgubi tako predsednik kontrolu u situacijama kada građani, svako kroz svoju ličnu sudbinu ogoli upravo Vučićevu priču da smo poslednjih godina ekonomski tigar.

„Vi nama kada povećate na taj iznos 11 odsto, to nema 900 dinara… Tih 900 dinara odmah 300… Ja povećam penziju od 11 odsto, a kad ti je neko povećao u životu za 11 odsto penziju kad…“, tekla je rasprava.

Ne ćute više ni penzioneri, ne plaše studente pretnje o gubitku akademske godine, stipendija, studentskih domova.

„Vučić se sada nalazi u velikom problemu. To mu je nepoznat teren. Teren manipulacije, ne može da prođe tu i on se u terenu gde nema manipulacije, ne igra dobro košarku…“, ističe ekonomista Boško Drašković.

„Ovaj režim bojim se vatru pokušava da gasi benzinom. I kad god se desi neki manji incident oni nakon toga prave još veći incident“, dodaje advokat Nikola Lakić.

Svaki taj incident, svaki taj napad ne samo na studente, na ulice izvede još više građana. Koje su upravo studenti okupili sa jednim ciljem, stvaranja društva u kome neće morati oni na ulici da traže od tužilaštva ili javnog servisa da rade svoj posao.