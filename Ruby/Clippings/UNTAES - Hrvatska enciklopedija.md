---
title: "UNTAES - Hrvatska enciklopedija"
source: "https://www.enciklopedija.hr/clanak/untaes"
author:
published:
created: 2024-11-25
description:
tags:
  - "clippings"
---
**UNTAES** (engl. **United Nations Transitional Authority in Eastern Slavonia, Baranja and Western Sirmium:** Prijelazna uprava UN-a u istočnoj Slavoniji, Baranji i zapadnom Srijemu), mirovna operacija UN-a u okupiranom hrvatskom Podunavlju ustanovljena Rezolucijom 1037 Vijeća sigurnosti UN-a, a na osnovi → [Erdutskoga sporazuma](https://www.enciklopedija.hr/clanak/erdutski-sporazum) od 12. XI. 1995 (→ [domovinski rat](https://www.enciklopedija.hr/clanak/domovinski-rat); [unpa](https://www.enciklopedija.hr/clanak/unpa); [unprofor](https://www.enciklopedija.hr/clanak/unprofor)). Mandat UNTAES-a trajao je od 15. I. 1996. do 15. I. 1998. radi postupne mirne reintegracije i uspostavljanja hrvatskoga suvereniteta. Područje pod UNTAES-om obuhvaćalo je 2153 km² (1991. ondje je živjelo 188 184 st. od kojih 49,1% Hrvata, 30,4% Srba i 20,5% pripadnika drugih nacionalnosti). Na čelu UNTAES-a bio je Jacques Klein (1996–97), a potom William G. Walker (1997–98); sjedište je bilo u Vukovaru. Najbrojnije snage UNTAES-a bile su potkraj listopada 1996 (5009 vojnika, 457 civilnih policajaca i 95 vojnih promatrača). Tijekom djelovanja UNTAES-a poginulo je 11 njegovih pripadnika; troškovi operacije iznosili su 435,2 mil. USD.