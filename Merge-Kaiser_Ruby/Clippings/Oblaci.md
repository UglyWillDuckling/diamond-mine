---
title: Oblaci – Wikipedija
source: https://hr.m.wikipedia.org/wiki/Oblaci
author:
  - "[[Doprinositelji projektima Wikimedije]]"
published: 2005-02-19
created: 2025-02-15
description: 
tags:
  - clouds
---
**Oblaci** su vidljive nakupine [vodenih](https://hr.m.wikipedia.org/wiki/Voda "Voda") kapljica, [ledenih](https://hr.m.wikipedia.org/wiki/Led "Led") [kristala](https://hr.m.wikipedia.org/wiki/Kristal "Kristal") ili smjese kapljica i kristala, koje lebde u [Zemljinoj atmosferi](https://hr.m.wikipedia.org/wiki/Zemljina_atmosfera "Zemljina atmosfera"). Nastaju kad se [zrak](https://hr.m.wikipedia.org/wiki/Zrak "Zrak") zasiti [vodenom parom](https://hr.m.wikipedia.org/wiki/Vodena_para "Vodena para"), što se može dogoditi zbog povećanja količine vodene pare u zraku ili zbog smanjenja [temperature](https://hr.m.wikipedia.org/wiki/Temperatura "Temperatura") zraka ispod temperature [rosišta](https://hr.m.wikipedia.org/wiki/Rosi%C5%A1te "Rosište"). U oblacima se mogu nalaziti i veće čestice leda, pa i čestice koje potječu od onečišćenja što ga stvaraju [industrija](https://hr.m.wikipedia.org/wiki/Industrija "Industrija") i [promet](https://hr.m.wikipedia.org/wiki/Promet "Promet") ([aerosoli](https://hr.m.wikipedia.org/wiki/Aerosol "Aerosol")). [Promjer](https://hr.m.wikipedia.org/wiki/Promjer "Promjer") je vodenih kapljica nekoliko [mikrometara](https://hr.m.wikipedia.org/wiki/Mikrometar "Mikrometar"), a ledenih kristala od nekoliko desetaka mikrometara do nekoliko [milimetara](https://hr.m.wikipedia.org/wiki/Milimetar "Milimetar"). Oblaci se razlikuju od [magle](https://hr.m.wikipedia.org/wiki/Magla "Magla") po tome što se nalaze visoko iznad [tla](https://hr.m.wikipedia.org/wiki/Tlo "Tlo"). Važna je njihova uloga u [energetskom stanju atmosfere](https://hr.m.wikipedia.org/wiki/Zemljina_ravnote%C5%BEa_Sun%C4%8Devog_zra%C4%8Denja "Zemljina ravnoteža Sunčevog zračenja"): [raspršuju](https://hr.m.wikipedia.org/wiki/Raspr%C5%A1eno_Sun%C4%8Devo_zra%C4%8Denje "Raspršeno Sunčevo zračenje"), [apsorbiraju i reemitiraju zračenje](https://hr.m.wikipedia.org/wiki/Sun%C4%8Devo_zra%C4%8Denje "Sunčevo zračenje") sa [Zemlje](https://hr.m.wikipedia.org/wiki/Zemlja "Zemlja") i [Sunca](https://hr.m.wikipedia.org/wiki/Sunce "Sunce") i tako onemogućavaju naglo zagrijavanje ili hlađenje tla i zraka, [kondenzacijom](https://hr.m.wikipedia.org/wiki/Kondenzacija "Kondenzacija") vodene pare oslobađaju [latentnu toplinu](https://hr.m.wikipedia.org/wiki/Latentna_toplina "Latentna toplina"), a [oborinskim](https://hr.m.wikipedia.org/wiki/Oborina "Oborina") procesima vraćaju vodu na [tlo](https://hr.m.wikipedia.org/wiki/Tlo "Tlo").[^1] Oblaci sudjeluju u ciklusu vodene pare ([hidrološki ciklus](https://hr.m.wikipedia.org/wiki/Hidrolo%C5%A1ki_ciklus "Hidrološki ciklus")) u [atmosferi](https://hr.m.wikipedia.org/wiki/Atmosfera "Atmosfera") jer se kondenzacijom oslobađa latentna toplina i jer oborinskim procesima vraća vodu na površinu Zemlje.[^2]

![](https://upload.wikimedia.org/wikipedia/commons/thumb/a/a4/Feuerhimmel_2.JPG/300px-Feuerhimmel_2.JPG)

Oblaci tijekom [zalaska Sunca](https://hr.m.wikipedia.org/wiki/Zalazak_sunca "Zalazak sunca").

![](https://upload.wikimedia.org/wikipedia/hr/thumb/1/18/Oblaci_1.jpg/300px-Oblaci_1.jpg)

Prema [morfološkoj](https://hr.m.wikipedia.org/wiki/Morfologija "Morfologija") [klasifikaciji](https://hr.m.wikipedia.org/wiki/Klasifikacija "Klasifikacija") (prema visini i obliku) postoje 4 osnovne porodice oblaka: visoki oblaci, srednji oblaci, niski oblaci i oblaci velikog okomitog prostiranja.

![](https://upload.wikimedia.org/wikipedia/commons/thumb/f/f3/Cirrus_fibratus_and_Cirrocumulus.jpg/300px-Cirrus_fibratus_and_Cirrocumulus.jpg)

[Nebo](https://hr.m.wikipedia.org/wiki/Nebo "Nebo") prekriveno oblacima [cirusima](https://hr.m.wikipedia.org/wiki/Cirus "Cirus") koji prelaze u [cirokumuluse](https://hr.m.wikipedia.org/wiki/Cirokumulus "Cirokumulus").

![](https://upload.wikimedia.org/wikipedia/commons/thumb/5/50/Cirrocumulus_in_Hong_Kong.jpg/300px-Cirrocumulus_in_Hong_Kong.jpg)

[Nebo](https://hr.m.wikipedia.org/wiki/Nebo "Nebo") prekriveno oblacima [cirokumulusima](https://hr.m.wikipedia.org/wiki/Cirokumulus "Cirokumulus").

![](https://upload.wikimedia.org/wikipedia/commons/thumb/7/73/Cirrostratus.jpg/300px-Cirrostratus.jpg)

[Nebo](https://hr.m.wikipedia.org/wiki/Nebo "Nebo") prekriveno oblacima [cirostratusima](https://hr.m.wikipedia.org/wiki/Cirostratus "Cirostratus").

![](https://upload.wikimedia.org/wikipedia/commons/thumb/0/02/Partially_illuminated_Ac_with_shadows.JPG/300px-Partially_illuminated_Ac_with_shadows.JPG)

[Altokumulusi](https://hr.m.wikipedia.org/wiki/Altokumulus "Altokumulus") kod [zalaska Sunca](https://hr.m.wikipedia.org/wiki/Zalazak_sunca "Zalazak sunca").

![](https://upload.wikimedia.org/wikipedia/commons/thumb/4/48/Altostratus_undulatus.jpg/300px-Altostratus_undulatus.jpg)

*Altostratus undulatus* ili valoviti [altostratusi](https://hr.m.wikipedia.org/wiki/Altostratus "Altostratus").

![](https://upload.wikimedia.org/wikipedia/commons/thumb/4/4f/Ns1.jpg/300px-Ns1.jpg)

[Nebo](https://hr.m.wikipedia.org/wiki/Nebo "Nebo") prekriveno [nimbostratusima](https://hr.m.wikipedia.org/wiki/Nimbostratus "Nimbostratus") (*Nimbostratus fractus* ili razlomljeni nimbostratusi).

![](https://upload.wikimedia.org/wikipedia/commons/thumb/8/89/Large_Stratocumulus.JPG/300px-Large_Stratocumulus.JPG)

[Nebo](https://hr.m.wikipedia.org/wiki/Nebo "Nebo") prekriveno [stratokumulusima](https://hr.m.wikipedia.org/wiki/Stratokumulus "Stratokumulus") (*Stratocumulus stratiformis perlucidus* ili slojeviti providni stratokumulusi).

![](https://upload.wikimedia.org/wikipedia/commons/thumb/d/d1/Stratus-Opacus-Uniformis.jpg/300px-Stratus-Opacus-Uniformis.jpg)

[Nebo](https://hr.m.wikipedia.org/wiki/Nebo "Nebo") prekriveno [stratusima](https://hr.m.wikipedia.org/wiki/Stratus "Stratus").

![](https://upload.wikimedia.org/wikipedia/commons/thumb/3/3c/GoldenMedows.jpg/300px-GoldenMedows.jpg)

[Nebo](https://hr.m.wikipedia.org/wiki/Nebo "Nebo") prekriveno [kumulusima](https://hr.m.wikipedia.org/wiki/Kumulus "Kumulus") (*Cumulus humilis* ili plosnati kumulusi).

![](https://upload.wikimedia.org/wikipedia/commons/thumb/a/a7/Anvil_shaped_cumulus_panorama_edit.jpg/300px-Anvil_shaped_cumulus_panorama_edit.jpg)

*Cumulonimbus incus* ili [kumulonimbusi](https://hr.m.wikipedia.org/wiki/Kumulonimbus "Kumulonimbus") oblika nakovnja.

![](https://upload.wikimedia.org/wikipedia/commons/thumb/d/da/Rolling-thunder-cloud.jpg/300px-Rolling-thunder-cloud.jpg)

[Kumulonimbusi](https://hr.m.wikipedia.org/wiki/Kumulonimbus "Kumulonimbus") koji stvaraju [grmljavinsku oluju](https://hr.m.wikipedia.org/wiki/Grmljavinska_oluja "Grmljavinska oluja").

![](https://upload.wikimedia.org/wikipedia/commons/thumb/c/cc/Nacreous_clouds_Antarctica.jpg/300px-Nacreous_clouds_Antarctica.jpg)

[Polarni stratosferski oblaci](https://hr.m.wikipedia.org/wiki/Polarni_stratosferski_oblaci "Polarni stratosferski oblaci").

![](https://upload.wikimedia.org/wikipedia/commons/thumb/b/bb/Noctilucent_clouds_over_Uppsala%2C_Sweden.jpg/300px-Noctilucent_clouds_over_Uppsala%2C_Sweden.jpg)

[Noćni svijetleći oblaci](https://hr.m.wikipedia.org/wiki/No%C4%87ni_svijetle%C4%87i_oblak "Noćni svijetleći oblak") iznad [Uppsale](https://hr.m.wikipedia.org/wiki/Uppsala "Uppsala"), [Švedska](https://hr.m.wikipedia.org/wiki/%C5%A0vedska "Švedska").

![](https://upload.wikimedia.org/wikipedia/commons/thumb/5/58/Vol_d%27onde.svg/300px-Vol_d%27onde.svg.png)

Nastanak valovitih oblaka u [planinama](https://hr.m.wikipedia.org/wiki/Planina "Planina").

![](https://upload.wikimedia.org/wikipedia/commons/thumb/b/b0/CirrostratusUndulatusField.jpg/300px-CirrostratusUndulatusField.jpg)

*Cirrostratus undulatus* ili valoviti [cirostratus](https://hr.m.wikipedia.org/wiki/Cirostratus "Cirostratus").

Topli zrak pun [vlage](https://hr.m.wikipedia.org/wiki/Vlaga_zraka "Vlaga zraka") podiže se u vis. Kad dosegne određenu visinu, ohladi se. Na niskoj [temperaturi](https://hr.m.wikipedia.org/wiki/Temperatura "Temperatura") topli zrak više ne može zadržati vlagu u obliku [vodene pare](https://hr.m.wikipedia.org/wiki/Voda "Voda"), pa se ona pretvara u malene kapi vode ili komadiće leda i tako stvara oblake. Svi su oblaci, zato što se stvaraju na različitim visinama i temperaturama, potpuno različiti i neprestano mijenjaju svoj oblik. Uz to, oblaci su sastavljeni od različitih [čestica](https://hr.m.wikipedia.org/wiki/%C4%8Cestica "Čestica") koje, opet, ovise o temperaturi i visini.

U njima se nalaze kapljice vode koje se skupljaju, pa padnu u obliku kiše na Zemlju.

 *[![](https://upload.wikimedia.org/wikipedia/commons/thumb/e/e5/Vista-xmag.png/18px-Vista-xmag.png)](https://hr.m.wikipedia.org/wiki/Datoteka:Vista-xmag.png) Podrobniji članak o temi: [Oborine](https://hr.m.wikipedia.org/wiki/Oborine "Oborine")*

Ako u nekom dijelu [Zemljine atmosfere](https://hr.m.wikipedia.org/wiki/Zemljina_atmosfera "Zemljina atmosfera") koji je zasićen [vlagom](https://hr.m.wikipedia.org/wiki/Vlaga "Vlaga") pada [temperatura](https://hr.m.wikipedia.org/wiki/Temperatura "Temperatura"), [kondenzirat](https://hr.m.wikipedia.org/wiki/Kondenzacija "Kondenzacija") će se [vodena para](https://hr.m.wikipedia.org/wiki/Vodena_para "Vodena para") i stvarati [vodene kapljice](https://hr.m.wikipedia.org/wiki/Voda "Voda"). Stvaraju li se te kapljice blizu tla, nastat će [magla](https://hr.m.wikipedia.org/wiki/Magla "Magla"), a stvaraju li se u većim visinama, nastat će oblaci. Oblaci nastaju i na taj način da se topli zrak kao [specifički lakši](https://hr.m.wikipedia.org/wiki/Relativna_gusto%C4%87a "Relativna gustoća") diže uvis, gdje je niža temperatura. Sadrži li taj zrak veliku količinu vlage, ona će se zbog ohlađivanja kondenzirati, i time će nastati oblaci. Stvaranju magle pogoduju [prašina](https://hr.m.wikipedia.org/wiki/Pra%C5%A1ina "Prašina") i [dim](https://hr.m.wikipedia.org/wiki/Dim "Dim") koji se nalaze u zraku. Čestice prašine i dima čine jezgre kondenzacije vodene pare koja je ohlađena ispod [rosišta](https://hr.m.wikipedia.org/wiki/Rosi%C5%A1te "Rosište"). Zimi odnosno na visokim [planinama](https://hr.m.wikipedia.org/wiki/Planina "Planina"), kada je temperatura vrlo niska, smrzavaju se vodene kapljice u sitne kristale, koje stvaraju [snijeg](https://hr.m.wikipedia.org/wiki/Snijeg "Snijeg").

Kiša se sastoji od krupnih kapljica vode. Da bi iz oblaka padala kiša, moraju od sitnih kapljica nastati krupnije, jer sitne kapljice padaju sporo, pa se na putu ispare. Ljeti zbog brzog i velikog zagrijavanja diže se u visinu zrak s velikim sadržajem vlage, gdje se ohladi ispod 0 [°C](https://hr.m.wikipedia.org/wiki/%C2%B0C "°C"). Kako ljeti sadrži zrak više vlage nego zimi, stvorit će se ohlađivanjem veliki kristali odnosno [led](https://hr.m.wikipedia.org/wiki/Led "Led"), koji pada kao [tuča](https://hr.m.wikipedia.org/wiki/Tu%C4%8Da "Tuča") na Zemlju. Zemaljska površina gubi noću [ižarivanjem](https://hr.m.wikipedia.org/wiki/Toplinsko_zra%C4%8Denje "Toplinsko zračenje") velik dio [topline](https://hr.m.wikipedia.org/wiki/Toplina "Toplina"), koju je danju primila putem [Sunčeve svjetlosti](https://hr.m.wikipedia.org/wiki/Sun%C4%8Deva_svjetlost "Sunčeva svjetlost"). Zbog toga nastaje ohlađivanje zraka, a time kondenzacija suvišne vlage u obliku kapljica na površini Zemlje. To je [rosa](https://hr.m.wikipedia.org/wiki/Rosa "Rosa"). Zimi zbog istog razloga nastaje ohlađivanje ispod 0 °C, a time smrzavanje rose u obliku iglica, što se zove [mraz](https://hr.m.wikipedia.org/wiki/Mraz "Mraz").

Sve navedene meteorološke pojave, to jest kiša, snijeg, tuča, rosa i mraz, koje nastaju zbog kondenzacije vodene pare u zraku, zovu se oborine. Količina oborina mjeri se visinom sloja vode u milimetrima po četvornom metru (mm/m<sup>2</sup>) koga bi stvorila [voda](https://hr.m.wikipedia.org/wiki/Voda "Voda") oborina kad bi ostala na tlu, a da se ne ispari, a niti otiče u zemlju. Na primjer ako se kaže da je u toku 24 sata na nekom mjestu količina oborina 2 mm, to znači da je palo toliko kiše da na svaki m<sup>2</sup> dolazi 2 [litre](https://hr.m.wikipedia.org/wiki/Litra "Litra") vode. Naime sloju vode visine 1 mm na površini od 1 m<sup>2</sup> odgovara količina vode od 1 litre, to jest 1 dm<sup>3</sup>. Suhi krajevi imaju ispod 500 mm oborina godišnje. Za mjerenje količine oborina služi mjerni instrument kišomjer, pluviometar ili ombrometar.[^3]

Osnovna podjela oblaka temelji se na činjenici da je, usprkos velikoj raznolikosti oblaka, moguće izdvojiti ograničen broj svojstvenih oblika, koji se često mogu naći u gotovo svim dijelovima svijeta. Takva podjela svojstvenih oblika sadrži podjelu na rodove, vrste i podvrste, a kao dopunu daje i odlike koje detaljnije opisuju pojedina svojstva oblaka. Druga osnovna podjela odnosi se na visinu na kojoj se pojavljuju oblaci.

### Vrste oblaka prema visini i obliku

S obzirom na visinu nad [tlom](https://hr.m.wikipedia.org/wiki/Tlo "Tlo") na kojoj se pojavljuju, razlikuju se niski, srednji i visoki oblaci te oblaci okomitog razvoja. U umjerenim zemljopisnim širinama niski oblaci nalaze se na visinama između tla i 2 km, srednji na visinama između 2 i 7 km, a visoki između 7 i 13 km. Oblaci okomitog razvoja pojavljaju se u pravilu na visinama između 800 m i 13 km (iznimno i do 16 km). Gornje su granice slojeva oblaka u [tropima](https://hr.m.wikipedia.org/wiki/Tropi "Tropi") podignute za koji kilometar, a u polarnim su predjelima za nekoliko kilometara spuštene.

Prvu morfološku razredbu oblaka izradio je 1803. engleski amaterski meteorolog [Luke Howard](https://hr.m.wikipedia.org/wiki/Luke_Howard "Luke Howard") (1772. – 1864.) i ona se u proširenom obliku zadržala do danas. Osnovna je pretpostavka te podjele da je unatoč velikoj raznovrsnosti oblika oblaka moguće izdvojiti 10 vrsta karakterističnih oblika koji se nalaze u svim krajevima svijeta:

- visoki oblaci: [cirus](https://hr.m.wikipedia.org/wiki/Cirus "Cirus") (Ci), [cirostratus](https://hr.m.wikipedia.org/wiki/Cirostratus "Cirostratus") (Cs) i [cirokumulus](https://hr.m.wikipedia.org/wiki/Cirokumulus "Cirokumulus") (Cc),
- srednje visoki oblaci: [altostratus](https://hr.m.wikipedia.org/wiki/Altostratus "Altostratus") (As) i [altokumulus](https://hr.m.wikipedia.org/wiki/Altokumulus "Altokumulus") (Ac),
- niski oblaci: [stratokumulus](https://hr.m.wikipedia.org/wiki/Stratokumulus "Stratokumulus") (Sc) i [stratus](https://hr.m.wikipedia.org/wiki/Stratus "Stratus") (St),
- oblaci okomitog razvoja: [kumulus](https://hr.m.wikipedia.org/wiki/Kumulus "Kumulus") (Cu), [kumulonimbus](https://hr.m.wikipedia.org/wiki/Kumulonimbus "Kumulonimbus") (Cb) i [nimbostratus](https://hr.m.wikipedia.org/wiki/Nimbostratus "Nimbostratus") (Ns).[^4]

Vrste se dalje dijele na podvrste: *castellanus* (poput dvorca s tornjevima), *fibratus* (vlaknast), *floccus* (poput pramena vune), *fractus* (izlomljen), *lentikularis* (lećast), *nebulosus* (bezobličan), *stratiformis* (slojevit), *uncinus* (kukičast), *spissatus* (zgusnut) i tako dalje. Neki oblici dodatno karakteriziraju pojedine oblake, na primjer vrh u obliku nakovnja (*inkus*) ili vrećaste izbočine na podnici (*mamatus*).

  * Podrobniji članak o temi: [Cirus](https://hr.m.wikipedia.org/wiki/Cirus "Cirus")*

**Cirus** ([lat](https://hr.m.wikipedia.org/wiki/Latinski_jezik "Latinski jezik"). *cirrus*: kovrčica, međunarodna kratica **Ci**) je visoki oblak u obliku bijelih vlakana, bjeličastih pločica ili koprena. Prema obliku može biti *castellanus* (poput dvorca s tornjevima), *fibratus* (vlaknast), *floccus* (poput pramena vune), *spissatus* (zgusnut) i *uncinus* (kukičast). Tanak je i ne baca sjenu. Sastavljen od [ledenih](https://hr.m.wikipedia.org/wiki/Led "Led") [kristalića](https://hr.m.wikipedia.org/wiki/Kristal "Kristal"). Pojavljuje se u umjerenim [zemljopisnim širinama](https://hr.m.wikipedia.org/wiki/Zemljopisna_%C5%A1irina "Zemljopisna širina") na [visini](https://hr.m.wikipedia.org/wiki/Visina "Visina") između 5 i 13 [kilometara](https://hr.m.wikipedia.org/wiki/Kilometar "Kilometar"). Cirus ne daje [oborine](https://hr.m.wikipedia.org/wiki/Oborina "Oborina"). [Kondenzacijski tragovi](https://hr.m.wikipedia.org/wiki/Kondenzacijski_tragovi "Kondenzacijski tragovi") koji ostavljaju [zrakoplovi](https://hr.m.wikipedia.org/wiki/Zrakoplov "Zrakoplov") što lete na velikim visinama, zapravo su vrsta cirusnih oblaka. Trag se stvara kad se vodena para koju ispušta zrakopolov smrzava u ledene kristaliće.

**Cirokumulus** (međunarodna kratica **Cc**) je bijeli oblak koji čine sitni odvojeni okruglasti elemenati katkada poredani u nizove ili rebra, između kojih se vidi plavo [nebo](https://hr.m.wikipedia.org/wiki/Nebo "Nebo"). Prema obliku može biti slojevit (*stratiformis*), lećast (*lenticularis*), poput dvorca s tornjevima (*castellanus*) i pramena vune (*floccus*). Nema sjenu. Sastoji se isključivo od [ledenih](https://hr.m.wikipedia.org/wiki/Led "Led") [kristalića](https://hr.m.wikipedia.org/wiki/Kristal "Kristal"), a pojavljuje se na [visinama](https://hr.m.wikipedia.org/wiki/Visina "Visina") između 5 i 13 [kilometara](https://hr.m.wikipedia.org/wiki/Kilometar "Kilometar") (u umjerenim [zemljopisnim širinama](https://hr.m.wikipedia.org/wiki/Zemljopisna_%C5%A1irina "Zemljopisna širina")). Ne daje [oborine](https://hr.m.wikipedia.org/wiki/Oborina "Oborina"). Često nastaje na tragovima [zrakoplova](https://hr.m.wikipedia.org/wiki/Zrakoplov "Zrakoplov").

**Cirostratus** (međunarodna kratica **Cs**) je visoki mliječnobijeli oblak koji potpuno ili djelomično pokriva [nebo](https://hr.m.wikipedia.org/wiki/Nebo "Nebo"). Može biti vlaknast (*fibratus*) i bezobličan (*nebulosus*). Kroz njega prolazi [Sunčeva svjetlost](https://hr.m.wikipedia.org/wiki/Sun%C4%8Deva_svjetlost "Sunčeva svjetlost") tako da predmeti na tlu imaju oštru sjenu. U [umjerenom pojasu](https://hr.m.wikipedia.org/wiki/Umjerena_kontinentalna_klima "Umjerena kontinentalna klima") pojavljuje se na [visinama](https://hr.m.wikipedia.org/wiki/Visina "Visina") između 5 i 13 [kilometara](https://hr.m.wikipedia.org/wiki/Kilometar "Kilometar"), a sastoji se od [ledenih](https://hr.m.wikipedia.org/wiki/Led "Led") [kristalića](https://hr.m.wikipedia.org/wiki/Kristal "Kristal"). Često ga, osobito kada se [Sunce](https://hr.m.wikipedia.org/wiki/Sunce "Sunce") nalazi nisko nad [obzorom](https://hr.m.wikipedia.org/wiki/Obzor "Obzor"), prati [optička pojava](https://hr.m.wikipedia.org/wiki/Optika_atmosfere "Optika atmosfere") [halo](https://hr.m.wikipedia.org/wiki/Halo_\(optika_atmosfere\) "Halo (optika atmosfere)"). Ne daje [oborine](https://hr.m.wikipedia.org/wiki/Oborina "Oborina").

**Altokumulus** ([lat](https://hr.m.wikipedia.org/wiki/Latinski_jezik "Latinski jezik"). *altus*: visok + *cumulus*: gomila, hrpa; međunarodna kratica **Ac**) je oblak koji tvori skupine nepravilnih oblačića bijele i sive boje na [visinama](https://hr.m.wikipedia.org/wiki/Visina "Visina") od 2,5 do 6 [kilometara](https://hr.m.wikipedia.org/wiki/Kilometar "Kilometar"). Srednji su dijelovi oblaka gušći, deblji i tamniji. Prema obliku može biti lećast (*lenticularis*), slojevit (*stratiformis*), poput dvorca s tornjevima (*castellanus*) i poput pramena vune (*floccus*). Najčešće se sastoji od vodenih kapljica, katkad se u njima miješaju [voda](https://hr.m.wikipedia.org/wiki/Voda "Voda") i [led](https://hr.m.wikipedia.org/wiki/Led "Led"). [Oborine](https://hr.m.wikipedia.org/wiki/Oborina "Oborina") iz altokumulusa ne dopiru do tla.

**Altostratus** ([lat](https://hr.m.wikipedia.org/wiki/Latinski_jezik "Latinski jezik"). *altus*: visok + *stratus*: prostrt, međunarodna kratica **As**) je oblak u obliku prostrana siva ili plavkasta jednolična sloja na [visinama](https://hr.m.wikipedia.org/wiki/Visina "Visina") između 3 i 5 [kilometara](https://hr.m.wikipedia.org/wiki/Kilometar "Kilometar"). Većinom je debeo tako da potpuno prekriva [Sunce](https://hr.m.wikipedia.org/wiki/Sunce "Sunce"), a katkad je tanji pa se Sunce kroz njega nazire. Sastoji se od [pothlađenih](https://hr.m.wikipedia.org/wiki/Pothla%C4%91enje "Pothlađenje") sitnih [vodenih](https://hr.m.wikipedia.org/wiki/Voda "Voda") kapljica i [ledenih](https://hr.m.wikipedia.org/wiki/Led "Led") [kristalića](https://hr.m.wikipedia.org/wiki/Kristal "Kristal") (snježnih [pahuljica](https://hr.m.wikipedia.org/wiki/Pahuljica "Pahuljica")) koji sporo rastu. Iz altostratusa mogu padati slaba [kiša](https://hr.m.wikipedia.org/wiki/Ki%C5%A1a "Kiša"), snježna zrnca ili [snijeg](https://hr.m.wikipedia.org/wiki/Snijeg "Snijeg").

**Nimbostratus** ([lat](https://hr.m.wikipedia.org/wiki/Latinski_jezik "Latinski jezik"). *nimbus*: oblak + *stratus*: sloj, naslaga; međunarodna kratica **Ns**) je bezoblični, tamnosivi gusti oblak koji potpuno prekriva [Sunce](https://hr.m.wikipedia.org/wiki/Sunce "Sunce"), a pojavljuje se obično na [visinama](https://hr.m.wikipedia.org/wiki/Visina "Visina") između 2 i 5 kilometara. Daje dugotrajne jednolične [oborine](https://hr.m.wikipedia.org/wiki/Oborina "Oborina") (pada mirna i jednolična [kiša](https://hr.m.wikipedia.org/wiki/Ki%C5%A1a "Kiša") ili sipi trajni [snijeg](https://hr.m.wikipedia.org/wiki/Snijeg "Snijeg")). Podnica mu je zbog padanja oborine difuzna (razlivena) pa joj se visina ne može točno odrediti. Ispod nimbostratusa obično se pojavljuju rastrgani oblaci koji ga djelomično pokrivaju (mali čupasti oblaci). Nimobostratus se najčešće razvija iz [altostratusa](https://hr.m.wikipedia.org/wiki/Altostratus "Altostratus"), a ljeti često nastaje razvlačenjem [kumulonimbusa](https://hr.m.wikipedia.org/wiki/Kumulonimbus "Kumulonimbus").

**Stratokumulus** (od [lat](https://hr.m.wikipedia.org/wiki/Latinski_jezik "Latinski jezik"). *stratus*: prostrt + *cumulus*: gomila, hrpa; međunarodna kratica **Sc**) je niski, slojeviti, najčešće [kišonosni](https://hr.m.wikipedia.org/wiki/Ki%C5%A1a "Kiša") oblak u obliku pločica, grudica ili valjaka. U našim [zemljopisnim širinama](https://hr.m.wikipedia.org/wiki/Zemljopisna_%C5%A1irina "Zemljopisna širina") najčešće se nalazi na visini od 0,5 do 1,5 [kilometar](https://hr.m.wikipedia.org/wiki/Kilometar "Kilometar"). Prema obliku može biti slojevit (*stratiformis*), lećast (*lenticularis*) i poput dvorca s tornjevima (*castellanus*). Rubovi su pojedinih oblaka tanki, bijeli i propuštaju [svjetlost](https://hr.m.wikipedia.org/wiki/Svjetlost "Svjetlost"), a sredina im je deblja i tamnija. Daje slabu [oborinu](https://hr.m.wikipedia.org/wiki/Oborina "Oborina") (kišu, [snijeg](https://hr.m.wikipedia.org/wiki/Snijeg "Snijeg"), snježna zrnca ili [soliku](https://hr.m.wikipedia.org/wiki/Solika "Solika")).

  * Podrobniji članak o temi: [Stratus](https://hr.m.wikipedia.org/wiki/Stratus "Stratus")*

**Stratus** (od [lat](https://hr.m.wikipedia.org/wiki/Latinski_jezik "Latinski jezik"). *stratus*: prostrt; međunarodna kratica **St**) je jednolični, sivi, slojeviti [oblak](https://hr.m.wikipedia.org/wiki/Oblak "Oblak") niske podnice, koji se obično nalazi na visini od 0,2 do 0,5 [kilometra](https://hr.m.wikipedia.org/wiki/Kilometar "Kilometar"). Ako nije predebeo, kroz njega se vidi [Sunce](https://hr.m.wikipedia.org/wiki/Sunce "Sunce") kao žućkasta ploča. Može biti bezobličan (*nebulosus*) i izlomljen (*fractus*). Izlomljeni stratus (*stratus fractus*) često se nalazi ispod podnice drugih oblaka. Najčešće se sastoji od sitnih [vodenih](https://hr.m.wikipedia.org/wiki/Voda "Voda") kapljica, a na niskim [temperaturama](https://hr.m.wikipedia.org/wiki/Temperatura "Temperatura") od [ledenih](https://hr.m.wikipedia.org/wiki/Led "Led") [kristalića](https://hr.m.wikipedia.org/wiki/Kristal "Kristal"). Uglavnom ne daje [oborine](https://hr.m.wikipedia.org/wiki/Oborina "Oborina"), a ako daje, većinom su u obliku sićušnih čestica kao što su [rosulja](https://hr.m.wikipedia.org/wiki/Rosulja "Rosulja"), ledeni kristali ili snježna zrnca. Ako se stratus nalazi pri tlu, naziva se [magla](https://hr.m.wikipedia.org/wiki/Magla "Magla").

  * Podrobniji članak o temi: [Kumulus](https://hr.m.wikipedia.org/wiki/Kumulus "Kumulus")*

**Kumulus** ([lat](https://hr.m.wikipedia.org/wiki/Latinski_jezik "Latinski jezik"). *cumulus*: gomila, hrpa; međunarodna kratica **Cu**) je oblak gomilaste strukture s ravnom podnicom (na [visini](https://hr.m.wikipedia.org/wiki/Visina "Visina") od 0,8 do 2,4 [kilometra](https://hr.m.wikipedia.org/wiki/Kilometar "Kilometar")) oštrih rubova i s vrhom koji mjestimice podsjeća na [cvjetaču](https://hr.m.wikipedia.org/wiki/Cvjeta%C4%8Da "Cvjetača"). Između pojedinih kumulusa nalazi se prostor bez oblaka, koji nastaje zbog silaznih grana [konvekcijskoga toplinskog strujanja](https://hr.m.wikipedia.org/wiki/Konvekcija "Konvekcija") ([termika](https://hr.m.wikipedia.org/wiki/Termika "Termika")). Kumulusi su sastavljeni od [vodenih](https://hr.m.wikipedia.org/wiki/Voda "Voda") kapljica, grudasti su, ponekad rastrgani, a većinom se pojavljuju u oštrim, grudastim oblicima pa se čine nabreknutima. Najčešće narastu vrlo visoko. Dijelovi oblaka koje obasjava [Sunce](https://hr.m.wikipedia.org/wiki/Sunce "Sunce") su blještavi, bijeli, dok je osnova vodoravna i vrlo tamna, jer je u sjeni. Pripada u najljepše oblake.

**Kumulonimbus** ([lat](https://hr.m.wikipedia.org/wiki/Latinski_jezik "Latinski jezik"). *cumulus*: gomila, hrpa + *nimbus*: oblak; međunarodna kratica **Cb**) je veliki, debeli i gusti oblak koji se uzdiže okomito uvis, katkada i iznad 10 [kilometara](https://hr.m.wikipedia.org/wiki/Kilometar "Kilometar"). Donji mu je dio tamne, olovnosive boje, a gornji sadrži vlaknaste strukture, ispod kojih se često pojavljuju tamni rastrgani oblaci. Prema obliku može biti ćelav (*calvus*) i kosmat (*capillatus*). Gornji dio oblaka često se razvlači vodoravno pa oblak poprima oblik nakovnja (*incus*). Ako je podnica razvijenoga kumulonimbusa na temperaturi iznad 0 [°C](https://hr.m.wikipedia.org/wiki/%C2%B0C "°C"), sastoji se od kapljica vode. Iznad podnice nalazi se sloj [pothlađenih](https://hr.m.wikipedia.org/wiki/Pothla%C4%91enje "Pothlađenje") kapljica (kapljica [vode](https://hr.m.wikipedia.org/wiki/Voda "Voda") na [temperaturama](https://hr.m.wikipedia.org/wiki/Temperatura "Temperatura") nižim od 0 [°C](https://hr.m.wikipedia.org/wiki/%C2%B0C "°C")), u većim visinama nalazi se mješavina [ledenih](https://hr.m.wikipedia.org/wiki/Led "Led") [kristalića](https://hr.m.wikipedia.org/wiki/Kristal "Kristal") i pothlađenih kapljica vode, a u najgornjem dijelu kumulonimbusa nalaze se samo kristali leda. Kad im se zaledi gornji dio, nazivamo ih [olujnim](https://hr.m.wikipedia.org/wiki/Oluja "Oluja") oblacima.

Ubraja se u [konvekcijske](https://hr.m.wikipedia.org/wiki/Konvekcija "Konvekcija") oblake, jer nastaje razvojem [kumulusa](https://hr.m.wikipedia.org/wiki/Kumulus "Kumulus") u nestabilnoj atmosferi ([termika](https://hr.m.wikipedia.org/wiki/Termika "Termika")). Zbog burnih procesa u kumulonimbusu s velikim okomitim [brzinama](https://hr.m.wikipedia.org/wiki/Brzina "Brzina") (više od 20 [m/s](https://hr.m.wikipedia.org/wiki/Metar_u_sekundi "Metar u sekundi")) te jakim [silaznim strujama](https://hr.m.wikipedia.org/wiki/Strujanje_zraka "Strujanje zraka") na dijelu područja ispod oblaka, katkada je uzrokom [vremenskih](https://hr.m.wikipedia.org/wiki/Vrijeme_\(klima\) "Vrijeme (klima)") nepogoda ([tuče](https://hr.m.wikipedia.org/wiki/Tu%C4%8Da "Tuča"), jakih mahova [vjetra](https://hr.m.wikipedia.org/wiki/Vjetar "Vjetar"), udara [munje](https://hr.m.wikipedia.org/wiki/Munja "Munja"), kratkotrajnih no vrlo snažnih pljuskova, a zimi gustih i krupnih snježnih [pahulja](https://hr.m.wikipedia.org/wiki/Pahulja "Pahulja")) pa je opasn za [zračne letjelice](https://hr.m.wikipedia.org/wiki/Zrakoplov "Zrakoplov"), a i za [građevine](https://hr.m.wikipedia.org/wiki/Gra%C4%91evine "Građevine") na tlu.

### Oblaci iznad troposfere

#### Polarni stratosferski oblaci

**Polarni stratosferski oblaci** ili **sedefasti oblaci** (međunarodna kratica **PSC**) pojavljuju se vrlo rijetko tijekom [zime](https://hr.m.wikipedia.org/wiki/Zima "Zima") u donjoj [stratosferi](https://hr.m.wikipedia.org/wiki/Stratosfera "Stratosfera") na visini od 15 do 25 [kilometara](https://hr.m.wikipedia.org/wiki/Kilometar "Kilometar") u višim [zemljopisnim širinama](https://hr.m.wikipedia.org/wiki/Zemljopisna_%C5%A1irina "Zemljopisna širina"). Nalik su [cirusima](https://hr.m.wikipedia.org/wiki/Cirus "Cirus") ili [cirokumulusima](https://hr.m.wikipedia.org/wiki/Cirokumulus "Cirokumulus"), a karakteristične su [sedefaste](https://hr.m.wikipedia.org/wiki/Sedef "Sedef") boje (nastaje zbog [irizacije](https://hr.m.wikipedia.org/wiki/Irizacija "Irizacija") ili pojave [duginih](https://hr.m.wikipedia.org/wiki/Duga "Duga") [boja](https://hr.m.wikipedia.org/wiki/Boja "Boja") na oblacima).

#### Noćni svijetleći oblaci

**Noćni svijetleći oblak**, **svjetleći noćni oblak** ili **noktilucentni oblak** (međunarodna kratica **NLC**) je najviši oblak na [Zemlji](https://hr.m.wikipedia.org/wiki/Zemlja "Zemlja"). Pojavljuje se u [ljetnim](https://hr.m.wikipedia.org/wiki/Ljeto "Ljeto") mjesecima u visokim [zemljopisnim širinama](https://hr.m.wikipedia.org/wiki/Zemljopisna_%C5%A1irina "Zemljopisna širina") na [visini](https://hr.m.wikipedia.org/wiki/Visina "Visina") od 76 do 85 [kilometara](https://hr.m.wikipedia.org/wiki/Kilometar "Kilometar"), i to u dubokom [sumraku](https://hr.m.wikipedia.org/wiki/Sumrak "Sumrak") kada se [Sunce](https://hr.m.wikipedia.org/wiki/Sunce "Sunce") nalazi ispod [obzora](https://hr.m.wikipedia.org/wiki/Obzor "Obzor") (horizonta), a oblak je još obasjan Suncem. Zlatne je ili crvenosmeđe boje blizu obzora, a više na nebu plavobijele, povremeno i grimizne boje. Pretpostavlja se da se sastoji od [ledenih](https://hr.m.wikipedia.org/wiki/Led "Led") [kristala](https://hr.m.wikipedia.org/wiki/Kristal "Kristal"), [vulkanskoga](https://hr.m.wikipedia.org/wiki/Vulkan "Vulkan") [pepela](https://hr.m.wikipedia.org/wiki/Pepeo "Pepeo") ili [meteorske](https://hr.m.wikipedia.org/wiki/Meteor "Meteor") [prašine](https://hr.m.wikipedia.org/wiki/Pra%C5%A1ina "Prašina").

### Vrste oblaka prema načinu postanka

Prema načinu postanka (genetska razredba), razlikuju se tri osnovne vrste oblaka: konvektivni oblaci, slojeviti oblaci i valoviti oblaci.

**Konvektivni oblaci** su [kumulusi](https://hr.m.wikipedia.org/wiki/Kumulus "Kumulus"), [kumulonimbusi](https://hr.m.wikipedia.org/wiki/Kumulonimbus "Kumulonimbus") i [altokumulus](https://hr.m.wikipedia.org/wiki/Altokumulus "Altokumulus") castellanusi koji nastaju kada se okomitim [strujanjem](https://hr.m.wikipedia.org/wiki/Strujanje_zraka "Strujanje zraka") podiže topli vlažni zrak u više i hladnije dijelove atmosfere gdje se vodena para kondenzira ([termika](https://hr.m.wikipedia.org/wiki/Termika "Termika")). Pri slabijoj [konvekciji](https://hr.m.wikipedia.org/wiki/Konvekcija "Konvekcija") mogu nastati kumulusi, pri jačoj kumulonimbusi, a pri konvekciji u višim slojevima atmosfere altokumulusi castellanusi.

**Slojeviti oblaci** nastaju zbog pravilna, postupna dizanja slojeva vlažnoga zraka na velikom području ([altostratus](https://hr.m.wikipedia.org/wiki/Altostratus "Altostratus"), [cirostratus](https://hr.m.wikipedia.org/wiki/Cirostratus "Cirostratus"), [cirus](https://hr.m.wikipedia.org/wiki/Cirus "Cirus"), [nimbostratus](https://hr.m.wikipedia.org/wiki/Nimbostratus "Nimbostratus"), [stratus](https://hr.m.wikipedia.org/wiki/Stratus "Stratus")), [turbulencijom](https://hr.m.wikipedia.org/wiki/Turbulencija "Turbulencija") zraka na planinskim preprekama ili kao posljedica dinamičke turbulencije zraka u razmjerno tankom sloju ([cirokumulus](https://hr.m.wikipedia.org/wiki/Cirokumulus "Cirokumulus"), [stratokumulus](https://hr.m.wikipedia.org/wiki/Stratokumulus "Stratokumulus")).

**Valoviti oblaci** su [cirokumulusi](https://hr.m.wikipedia.org/wiki/Cirokumulus "Cirokumulus") i [altostratusi](https://hr.m.wikipedia.org/wiki/Altostratus "Altostratus") koji se pojavljuju kao posljedica [valovitih](https://hr.m.wikipedia.org/wiki/Val "Val") gibanja u atmosferi u obliku usporednih, jednako širokih pojasova, koji pokrivaju veći ili manji dio neba. Ti oblaci mogu biti dugački desetke i stotine kilometara, a debljina im je nekoliko desetaka do stotinjak metara.

### Vrste oblaka prema odnosu duljine i visine

Također oblake možemo svrstati i u:

- **stratiformne oblake** koji imaju vodoravne izmjere mnogo veće od okomitih;
- **kumuliformne oblake** koji imaju veće okomite izmjere od vodoravnih;
- **orografske oblake** koji nastaju pod utjecajem reljefa (takozvani valni oblaci).