---
title: Nimbostratus – Wikipedija
source: https://hr.m.wikipedia.org/wiki/Nimbostratus
published: 2018-07-11
created: 2025-02-15
tags:
  - cloud
related:
  - "[[Oblaci]]"
---
**Nimbostratus** ([lat](https://hr.m.wikipedia.org/wiki/Latinski_jezik "Latinski jezik"). *nimbus*: oblak + *stratus*: sloj, naslaga; međunarodna kratica **Ns**) je bezoblični, tamnosivi gusti [oblak](https://hr.m.wikipedia.org/wiki/Oblak "Oblak") koji potpuno prekriva [Sunce](https://hr.m.wikipedia.org/wiki/Sunce "Sunce"), a pojavljuje se obično na [visinama](https://hr.m.wikipedia.org/wiki/Visina "Visina") između 2 i 5 kilometara. Daje dugotrajne jednolične [oborine](https://hr.m.wikipedia.org/wiki/Oborina "Oborina") (pada mirna i jednolična [kiša](https://hr.m.wikipedia.org/wiki/Ki%C5%A1a "Kiša") ili sipi trajni [snijeg](https://hr.m.wikipedia.org/wiki/Snijeg "Snijeg")). Podnica mu je zbog padanja oborine difuzna (razlivena) pa joj se visina ne može točno odrediti. Nimbostratus može biti debljine od 2 do 3 km, a kada je uspravno razvijen može biti debel od 6 do 7 km. Donji dio nimbostratusa se sastoji od vodenih kapljica i kišnih kapi ([zimi](https://hr.m.wikipedia.org/wiki/Zima "Zima") kapljice, snježni kristali i pahuljice), a gornji dio od sitnih, prehladnih kapljica i [ledenih](https://hr.m.wikipedia.org/wiki/Led "Led") kristala. Ispod nimbostratusa obično se pojavljuju rastrgani oblaci koji ga djelomično pokrivaju (mali čupasti oblaci). Nimobostratus se najčešće razvija iz [altostratusa](https://hr.m.wikipedia.org/wiki/Altostratus "Altostratus"), a ljeti često nastaje razvlačenjem [kumulonimbusa](https://hr.m.wikipedia.org/wiki/Kumulonimbus "Kumulonimbus").[^1][^2] Nimbostratusi su snježnobijeli oblaci od vode i leda koji potpuno prekrivaju Sunce kao jednobojni, sivi ili tamnosivi, potpuno zbijeni sloj.

![[~/×/f50ed34d0555edd91c4c18bab2ae4591_MD5.jpg]]

[Nebo](https://hr.m.wikipedia.org/wiki/Nebo "Nebo") prekriveno nimbostratusima (*Nimbostratus fractus* ili razlomljeni nimbostratusi).

![[~/×/2d9e1faba2dfc1873f7d7add115d728e_MD5.jpg]]

Prema [morfološkoj](https://hr.m.wikipedia.org/wiki/Morfologija "Morfologija") [klasifikaciji](https://hr.m.wikipedia.org/wiki/Klasifikacija "Klasifikacija") (prema visini i obliku) postoje 4 osnovne porodice [oblaka](https://hr.m.wikipedia.org/wiki/Oblaci "Oblaci"): visoki oblaci, srednji oblaci, niski oblaci i oblaci velikog okomitog prostiranja.

## Vrste oblaka prema visini i obliku

Osnovna podjela oblaka temelji se na činjenici da je, usprkos velikoj raznolikosti oblaka, moguće izdvojiti ograničen broj svojstvenih oblika, koji se često mogu naći u gotovo svim dijelovima svijeta. Takva podjela svojstvenih oblika sadrži podjelu na rodove, vrste i podvrste, a kao dopunu daje i odlike koje detaljnije opisuju pojedina svojstva oblaka. Druga osnovna podjela odnosi se na visinu na kojoj se pojavljuju oblaci.[^3]

S obzirom na visinu nad [tlom](https://hr.m.wikipedia.org/wiki/Tlo "Tlo") na kojoj se pojavljuju, razlikuju se niski, srednji i visoki oblaci te oblaci okomitog razvoja. U umjerenim zemljopisnim širinama niski oblaci nalaze se na visinama između tla i 2 km, srednji na visinama između 2 i 7 km, a visoki između 7 i 13 km. Oblaci okomitog razvoja pojavljaju se u pravilu na visinama između 800 m i 13 km (iznimno i do 16 km). Gornje su granice slojeva oblaka u [tropima](https://hr.m.wikipedia.org/wiki/Tropi "Tropi") podignute za koji kilometar, a u polarnim su predjelima za nekoliko kilometara spuštene.

Prvu morfološku razredbu oblaka izradio je 1803. engleski amaterski meteorolog [Luke Howard](https://hr.m.wikipedia.org/wiki/Luke_Howard "Luke Howard") (1772. – 1864.) i ona se u proširenom obliku zadržala do danas. Osnovna je pretpostavka te podjele da je unatoč velikoj raznovrsnosti oblika oblaka moguće izdvojiti 10 vrsta karakterističnih oblika koji se nalaze u svim krajevima svijeta:

- visoki oblaci: [cirus](https://hr.m.wikipedia.org/wiki/Cirus "Cirus") (Ci), [cirostratus](https://hr.m.wikipedia.org/wiki/Cirostratus "Cirostratus") (Cs) i [cirokumulus](https://hr.m.wikipedia.org/wiki/Cirokumulus "Cirokumulus") (Cc),
- srednje visoki oblaci: [altostratus](https://hr.m.wikipedia.org/wiki/Altostratus "Altostratus") (As) i [altokumulus](https://hr.m.wikipedia.org/wiki/Altokumulus "Altokumulus") (Ac),
- niski oblaci: [stratokumulus](https://hr.m.wikipedia.org/wiki/Stratokumulus "Stratokumulus") (Sc), [stratus](https://hr.m.wikipedia.org/wiki/Stratus "Stratus") (St) i nimbostratus (Ns),
- oblaci okomitog razvoja: [kumulus](https://hr.m.wikipedia.org/wiki/Kumulus "Kumulus") (Cu) i [kumulonimbus](https://hr.m.wikipedia.org/wiki/Kumulonimbus "Kumulonimbus") (Cb).

Vrste se dalje dijele na podvrste: *castellanus* (poput dvorca s tornjevima), *fibratus* (vlaknast), *floccus* (poput pramena vune), *fractus* (izlomljen), *lentikularis* (lećast), *nebulosus* (bezobličan), *stratiformis* (slojevit), *uncinus* (kukičast), *spissatus* (zgusnut) i tako dalje. Neki oblici dodatno karakteriziraju pojedine oblake, na primjer vrh u obliku nakovnja (*inkus*) ili vrećaste izbočine na podnici (*mamatus*).