---
title: "BAKLJA U NOĆI, Saaba Tahir (Žar u pepelu #2) | RECENZIJA"
source: https://kljuczaknjigu.com/young-adult-2/baklja-u-noci-saaba-tahir/
author:
  - "[[Ključ za knjigu]]"
published: 2017-12-14
created: 2024-11-29
description: Baklja u noći, drugi je dio serijala Žar u pepelu, u izdanju Lumen izdavaštva. Mene je oduševila, a sigurna sam da ćete je i vi obožavati.
tags:
  - clippings
  - book
  - Review
  - Book-review
---
![[~/×/0556a9a66508afc04887409e6be96dd5_MD5.jpg]]

BAKLJA U NOĆI NA [GOODREADSU](https://www.goodreads.com/book/show/25558608-a-torch-against-the-night?from_search=true&from_srp=true&qid=8js0GmGocW&rank=5)

SLUŽBENA [WEB STRANICA](https://sabaatahir.com/) AUTORICE

KUPI KNJIGU [OVDJE](https://shop.skolskaknjiga.hr/baklja-u-noci.html)

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

Sve je počelo prošlog tjedna kad sam na Amazonu tražila nešto što ću čitati. Odlučila sam da definitivno krećem s nečim fantastičnim, a jedan takav naslov cijelo mi je vrijeme stajao pred nosom. Radi se o romanu **Baklja u noći**, drugi dio serijala *Žar u pepelu*, koji nam **Lumen** (u Srbiji pod istim naslovom objavljuje [Vuklan izdavaštvo](https://www.blogger.com/#)) donosi rekordnom brzinom. Nakon ovog dijela, čekaju nas još dvije knjige čija je objava (u originalu) zakazana za 2018. i 2019. što znači da ovaj serijal zaista pratimo u stopu.

## Opasnosti vrebaju na svakome koraku

Nakon bijega iz samog srca Carstva, Laia i Elias započinju mrkotrpan put prema strogo čuvanom zatvoru Kaufu, u nastojanju da oslobode njezinog brata. Gladni, žedni, nezaštićeni i iscrpljeni, kreću se sporo i oprezno, skrivajući se pred brojnim neprijateljima koji ih okružuju sa svih strana. Pridružuju im se stari i novi saveznici, no ništa im ne olakšava misiju. Zapravo, Elias doživljava nešto strašno, nešto što će možda rezultirati njihovom propašću. Znači li to da će morati napustiti Laiu i prekršiti svoje obećanje? Može li Laia preživjeti bez njegove pomoći?

Ne tako daleko od njih, Helena dobiva strašan zadatak od novog cara Markusa: izabrati između Eliasa i vlastite obitelji. Poslana u lov na najboljeg prijatelja, okružena je izdajnicima i neprijateljima, a na kocki je sve, životi njezinih sestara, životi Učenjaka, Eliasov život i naposlijetku, njezin vlastiti. Hoće li Helena ostati vjerna svojim principima ili slijediti zakone svoje obitelji i do groba odana Carstvu?

## Autorice, ma kako se usuđuješ?

Je li ovo moguće?! Kako bih ja sad trebala čekati najmanje godinu dana do novog nastavka? Nemojte me zezati. Madam Tahir, dobro ste to napravili, svaka čast.

Nema šanse da spustite ovu knjigu jednom kad je uzmete u ruke. Ta napetost, ta nervoza, strah i iščekivanje bacit će vas u očaj od želje da saznate što je bilo dalje. **Baklja u noći** ne daje vremena za predah. Trepnite i nešto ćete propustiti.

Čini mi se da ovaj roman malo više prebacuje fokus na Helenu. Kao što se Elias u prvoj knjizi mučio s moralnim dvojbama oko toga treba li postati slijepi sluga Carstva, tako je ovaj puta Helena Aquilla ta koja mora donijeti drastične odluke – a nema nikoga, baš nikoga na koga bi se mogla osloniti. Ona je baklja u noći, i ljudi moji, cura je vatrena!

## Baklja u noći nezaobilazna je za svakog ljubitelja fantasyja

Još napetiji nastavak već ionako napetog prvijenca Sabe Tahir je *must have* za sve koji uživaju u romanima s motivima magije, pomalo neshvatljivog i mistike. Likovi evoluiraju nevjerojatnom lakoćom, postaju zreliji, nemilosrdniji, no u isto vrijeme suosjećajniji. Njihove jedinstvene sposobnosti sve se jače očituju, no i dalje su zagonetne. Hoće li im pomoći ili ih stajati glave?  Posebno su interesantni oni čije nakane ne mogu prokljuvati. Čak su mi se počeli sviđati! Čitam i razmišljam *pliiiiiz, nek’ ovaj ispadne meko srdašce ispod zločeste maske*😱

Radnja teče k’o od šale, a ja sa svakom stranicom postajem sigurnija da se nijedno moje očekivanje zasigurno neće ostvariti. Baklja u noći će me iznenaditi.  I iznenadila me. Čupala sam kosu na kraju. Pojela cijelu Dorinu od lješnjaka od nervoze. Jesam li već spomenula da jaaaaaako trebam nastavak ove priče? 

Nabavite si ovu divoticu za blagdanske dane. Upozoravam vas, strašno ćete puno osjećati dok budete čitali ovu knjigu. No barem će vas dobra klopa i zabavno društvo utješiti.

A ako volite fantastiku, svakako kliknite [ovdje](https://kljuczaknjigu.com/category/fantastika/).

- [About](https://kljuczaknjigu.com/young-adult-2/baklja-u-noci-saaba-tahir/#abh_about)
- [Latest Posts](https://kljuczaknjigu.com/young-adult-2/baklja-u-noci-saaba-tahir/#abh_posts)

[![[~/×/6164303b3911ed99285723cc37fd24b8_MD5.jpg]]](https://kljuczaknjigu.com/author/rose-strong/ "Rose Strong")

Opsesivna čitateljica čija soba je uvijek u neredu zbog poprilične količine knjiga koje leže svuda uokolo. Visjele bi i sa stropa da je to moguće izvesti.Ovisnica o ljubavnim romanima, erotskom fantasyju i self-help literaturi. Surprise! Right? ?

[![[~/×/6164303b3911ed99285723cc37fd24b8_MD5.jpg]]](https://kljuczaknjigu.com/author/rose-strong/ "Rose Strong")