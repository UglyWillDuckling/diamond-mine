---
source: https://prirodahrvatske.com/2025/09/11/crna-joha/
published: 2025-09-11
created: 2025-09-21
tags:
  - tree
  - stablo
---
![[~/×/e2357e7f3e86b04768e4d4f879487bb7_MD5.jpg]]

crna joha, Alnus glutinosa

### Crna joha (Alnus glutinosa) – močvarno drvo Hrvatske. Saznajte kako izgleda, gdje raste, koja je kvaliteta njezina drva i zanimljivosti.

**Crna joha** (*Alnus glutinosa*) jedno je od rijetkih vrsta stabala koje odlično uspijeva u vlažnim i **[močvarnim](https://prirodahrvatske.com/mocvare-2/)** staništima. U hrvatskoj prirodi ona je simbol rijeka, potoka i močvara, gdje svojim korijenjem učvršćuje tlo i sprječava eroziju. Osim što ima veliku **ekološku važnost**, crna joha stoljećima se koristila u graditeljstvu i narodnoj tradiciji.

![[~/×/80f2d47d293ae3b2ef1df686277510f5_MD5.jpg]]

crna joha, Alnus glutinosa

## Kako izgleda crna joha?

Crna joha je **srednje visoko listopadno stablo**, koje u povoljnim uvjetima može narasti i do **30 metara visine**, s promjerom debla od gotovo 1 metra. Živi prosječno **80 do 120 godina**, iako se u močvarnim zajednicama mogu pronaći i stariji primjerci.

**Krošnja** joj je široka, nepravilna i često nešto rjeđa od krošnji drugih nizinskih stabala, zbog čega propušta dosta svjetla do tla, što pogoduje razvoju bujne podzemne vegetacije.

**Kora** je u mladosti glatka i zelenkastosmeđa, no s godinama postaje tamna, gotovo crna i duboko ispucana, što stablo čini lako prepoznatljivim.

![[~/×/21041dc29f9e892d9c0d49fa6326c30b_MD5.jpg]]

crna joha, Alnus glutinosa

**Listovi** su **zaobljeni do obrnuto jajoliki**, sjajni i na dodir pomalo ljepljivi – osobina zbog koje je vrsta dobila ime *glutinosa* (lat. „ljepljiva“). Rub lista je tup, ponekad blago urezan, a vrh nikada nije zašiljen nego zaobljen ili čak urezan u plitki „zub“.

**Pupovi** su mali, jajoliki, crvenkastosmeđe boje, često sjajni i bez zaštitnih ljuski, što je rijetkost među našim listopadnim stablima.

Crna joha je posebno prepoznatljiva zimi, kada na golim granama i dalje vise **smeđi češerići plodova**, nalik minijaturnim borovim šišarkama, što ju čini lako uočljivom i izdaleka.

## Cvjetovi i plodovi crne johe

Crna joha cvjeta vrlo rano – **već krajem zime ili početkom proljeća**. Na istom stablu nalaze se i **muški i ženski cvjetovi**.

- **Muški cvjetovi** razvijaju se u dugim visećim resama (2–8 cm), žućkastosmeđe boje, koje u ožujku i travnju otpuštaju velike količine peluda.
- **Ženski cvjetovi** sitniji su, nalik na male češeriće, i pojavljuju se u skupinama.
![[~/×/70bb73cb1361cb50fd6b1cd36980b056_MD5.jpg]]

Iz ženskih cvjetova razvijaju se **plodovi u obliku drvenastih češerića**, veličine 1–2 cm. Kada sazriju, češerići se otvaraju i iz njih ispadaju sitne, krilate sjemenke koje se šire vjetrom i vodom. Zanimljivo je da češeri ostaju na granama i tijekom zime, pa su važan **prepoznatljiv znak crne johe**.

## Gdje raste crna joha?

Crna joha je tipična **vrsta koja uspijeva uz vodu**. Najčešće raste uz:

- **rijeke, potoke i jezera**
- **močvare i bare**
- vlažna nizinska područja s plitkom podzemnom vodom
![[~/×/68064dec502c0295dcbd76095b79be7f_MD5.jpg]]

crna joha u šumi Crni Jarci kod Đurđevca

U Hrvatskoj je osobito česta u **Podravini i Posavini**, ali raste i drugdje gdje su staništa dovoljno vlažna. Prirodno je rasprostranjena diljem **Europe i zapadne Azije**, a često se sadi i u svrhu pošumljavanja vlažnih terena.

## Najčešće zajednice crne johe

Crna joha u prirodi rijetko raste sama – ona je **tipična vrsta vlažnih šuma i močvarnih zajednica**, gdje oblikuje posebne biljne asocijacije. Neke od najznačajnijih zajednica u Hrvatskoj su:

- **Mješovita šuma crne johe i poljskog jasena sa sremzom** (As. *Pruno-Fraxinetum angustifoliae*)  
	Tipična za nizinske vlažne šume, posebno uz Dravu kod Đurđevca. Uz crnu johu ovdje rastu i **[poljski jasen](https://prirodahrvatske.com/2025/09/16/poljski-jasen/) (*Fraxinus angustifolia*)**, a česta je i sremza te druge vrste koje podnose česta plavljenja.
- **Močvarne šume johe sa šaševima (As. *Carici elongatae–Alnetum*)**  
	Ove zajednice nastaju u močvarnim područjima gdje tlo dugo ostaje zasićeno vodom. Uz crnu johu česta je prisutnost **močvarnih šaševa (Carex spp.)**, ponajviše bljedožućkasti (As. *Carici brizoidis-Alnetum glutionosae*) i dugoklasi šaš (As. *Carici elongatae-Alnetum glutionosae*), trske i drugih hidrofilnih biljaka. Najviše ju nalazimo uz **[Kupu](https://crorivers.com/kupa/)**, **[Savu](https://crorivers.com/sava/)** i **[Dravu](https://crorivers.com/drava/)** kod Đurđevca (Crni Jarki)
- **Šume crne johe s trušljom (As. *Frangul* o- *Alnetum glutionosae*)**  
	Na prijelazima između močvarnih i suhih tala, često u starim koritima rijeka, crna joha se može miješati s bijelom topolom, jasikom i običnom brezom, stvarajući raznolike šumske mozaike. Nalazimo ju u Posavini i Spačvi.
- **Johova šuma uz gorske potoke** (As. *Alnetum glutinoso-incanae*) – nalazimo ju u manjimfragmentima ponajviše uz rijeku **[Kupu](https://crorivers.com/kupa/)** i njene pritoke

🌿 Ove zajednice imaju **veliku ekološku važnost**: one su staništa rijetkih i ugroženih vrsta ptica, reguliraju vodni režim i sprečavaju isušivanje tla.

## Prilagodbe crne johe za vlažne uvjete

Crna joha je jedno od rijetkih stabala koje može **preživjeti i napredovati u močvarnim i poplavnim područjima**. Da bi opstala u takvim ekstremnim uvjetima, razvila je niz posebnih prilagodbi:

- **Otpornost na poplave** – korijenov sustav crne johe može podnijeti dugotrajno plavljenje bez truljenja, što je rijetka sposobnost među drvećem.
- **Adventivni korijenčići** – na podvodnim ili zrakom izloženim dijelovima stabla razvijaju se sitni korijenčići koji dodatno upijaju kisik i hranjive tvari.
- **Simbioza s bakterijama** – u kvržicama korijena nalaze se posebne bakterije roda *Frankia* koje vežu dušik iz zraka i obogaćuju tlo, što joj omogućuje rast i na siromašnim terenima.
- **Sjemenke koje se šire vodom** – lagane, krilate sjemenke ispadaju iz češerića u jesen i zimu te ih voda lako raznosi nizvodno, osiguravajući naseljavanje novih vlažnih staništa.
- **Brz rast i rana zrelost** – mlade johe brzo rastu i rano ulaze u fazu cvatnje, čime se osigurava preživljavanje vrste u dinamičnim, često nestabilnim močvarnim ekosustavima.

Zahvaljujući ovim prilagodbama, crna joha je **ključna vrsta u riječnim poplavnim šumama** te doprinosi stabilnosti i raznolikosti cijelog ekosustava.

![[~/×/4e6a8270dcbb0282eae5481c3f22f6d8_MD5.jpg]]

Zeleni vir

## Kako razlikovati crnu johu od srodnih vrsta?

Osim **crne johe (*Alnus glutinosa*)**, u Hrvatskoj se mogu pronaći i druge vrste iz istog roda. Na prvi pogled mogu izgledati slično, ali svaka od njih ima svoje prepoznatljive osobine.

### Siva joha (Alnus incana)

Siva joha najčešće raste uz brdske i planinske potoke, na višim nadmorskim visinama od crne johe. Listovi su joj s donje strane sivi zbog sitnih dlačica, jajasti su i završavaju šiljastim vrhom, dok crna joha uvijek ima tup ili urezan vrh lista. Kora sive johe svjetlija je i glatkija, a nikada ne postaje tamna i duboko ispucana. Češerići su manji nego kod crne johe i kraće se zadržavaju na granama.

### Zelena joha (Alnus viridis)

Zelena joha tipična je za visoke planine, gdje raste iznad granice šumske vegetacije. Za razliku od crne i sive johe, ona ne razvija visoko deblo nego formira gust grm koji stabilizira padine. Listovi su svjetlije zeleni, široko jajoliki i jasno nazubljeni po rubu. Plodovi su sitni češerići, slični onima crne johe, ali se pojavljuju u manjim skupinama.

![[~/×/8e5755a3b988f742154e6c65f2978ac9_MD5.jpg]]

crna joha, Alnus glutinosa

### Kako najlakše prepoznati crnu johu?

Crna joha se najlakše prepoznaje po tamnoj, ispucanoj kori u starijoj dobi, tupo ili urezano završavajućim listovima, ljepljivim listovima i pupovima, te po smeđim češerićima koji ostaju na granama tijekom cijele zime. Zahvaljujući tim osobinama lako se razlikuje od svojih srodnika, iako sve tri vrste imaju važnu ulogu u ekosustavima gdje rastu.

## Kvaliteta drva crne johe

Iako nije najcjenjenije za ogrjev, drvo crne johe ima iznimna svojstva. **U vodi postaje gotovo neuništivo** – upravo zbog toga Venecija i danas stoji na tisućama potopljenih trupaca johe (i hrastova). U Hrvatskoj se tradicionalno koristila za izradu bačvi, šindre, mlinova i ribarskih naprava. Drvo je mekano, lako se obrađuje i dobro prima boje.

## Ekološka uloga

Crna joha je vrlo važna za ekosustav. Njezini korijeni žive u simbiozi s bakterijama koje vežu **dušik iz zraka**, obogaćujući tlo. Tako poboljšava plodnost i omogućuje rast drugih biljaka na vlažnim staništima. Osim toga, pruža zaklon i gnijezdišta mnogim pticama močvaricama.

## Zanimljivosti o crnoj johi

- U prošlosti se vjerovalo da je drvo „ukleto“ jer bi nakon sječe poprimilo crvenkastu boju, nalik krvi.
- Ime „joha“ često se koristi u narodnim pjesmama i toponimima.
- Cvjetovi su važan izvor peluda za pčele u rano proljeće.
- U narodnoj medicini kora i listovi koristili su se protiv upala i groznice.