---
title: Ministrica je u pravu - kirurzi u bolnici samo smetaju
source: https://www.index.hr/mobile/vijesti/clanak/ministrica-je-u-pravu-kirurzi-u-bolnici-samo-smetaju/2636343.aspx?index_ref=potpisano_box_m)
author:
  - "[[Goran Vojković]]"
published: 2025-01-27
created: 2025-01-28
description: MINISTRICA zdravstva Irena Hrstić (HDZ) potpuno je u pravu – samo vi nezahvalnici ne vidite njenu kadrovsku genijalnost.
tags:
  - clippings
  - article
---
MINISTRICA zdravstva Irena Hrstić (HDZ) potpuno je u pravu – samo vi nezahvalnici ne vidite njenu kadrovsku genijalnost.

Naša ministrica zdravstva, naša vizionarka, otac hrvatskog javnog zdravstva Andrija Štampar je igrač s rezervne klupe prema njoj, ponudila je genijalno kadrovsko rješenje ne samo za zdravstvo već i druge djelatnosti.

Vezano za odlazak deset kirurga iz čakovečke bolnice, a uvjetovano nezadovoljstvom političkim kadroviranjem u bolnici (kadroviranje je, nakon državnog preuzimanja bolnica, u nadležnosti državne politike), ministrica je rekla: "Vrlo je zanimljivo da se u medijskom prostoru pojavljuje samo jedna djelatnost, odnosno činjenica da imamo otpor deset kirurga. Bolnica ima oko 1000 zaposlenih, što znači da je to jedan posto." Odlaze, zatražili su raskid radnog odnosa s bolnicom samo kirurzi. Ali evo, tu je još 1000 zaposlenih, nitko iz administracije nije otišao.

Irena Hrstić, ona državna tajnica u Ministarstvu zdravstva koja je postala ministrica jer ništa nije znala o problematičnim postupcima svog šefa Vilija Beroša, riješila je sve probleme tom rečenicom.

### Bolnica bez liječnika je idealna hrvatska ustanova

Bolnica bez liječnika je čudo modernog doba, razvojni zenit moderne Hrvatske pod sjajnim vodstvom magistra Andreja Plenkovića. Čakovečka bolnica je koncept za udžbenike ekonomije i racionalizacije i jedva čekamo da netko objavi na Amazonu knjigu o ovome. Stotine ministara svih razina, državnih, kantonalnih, županijskih, kotarskih, pokrajinskih – svašta ima po svijetu – dolazit će u Čakovec, promatrati bolnicu i ponavljati – kako se nismo ovoga sjetili?

Zamislite, nema dugih redova na šalterima, nema nervoznih pacijenata što gunđaju da čekaju satima i traže nekakvu njegu. Nema kirurga? Mogućnost liječničke pogreške je nula.

Tekst se nastavlja ispod oglasa

Tko će amputirati krivu nogu ili zaboraviti škarice u pacijentu? Tko će se žaliti na radno vrijeme i duga, preduga dežurstva za kojih čovjek ne može ostati skoncentriran? Čovjek kojeg nema – neće nikada biti dekoncentriran ili umoran!

### Ministrica uspješno uvodi ogromne uštede za proračun

Zamislite samo kolike su ovo uštede za proračun. Plaće liječnika, znamo mi dobro te koeficijente, pristojne su, a radi ogromnih poreza bruto im je ogroman, morate platiti skoro duplo! Da bi liječnik imao, uzmimo kao primjer, 3000 eura, trošak poslodavca je 5500, dakle ušteda na deset takvih je svaki mjesec jedna lijepa limuzina ministru. A tek specijalizacije, kongresi, usavršavanja... 

Nije liječnik samo plaća! Stalno nešto hoće usavršavati, stalno bi na neki kongres, stalno bi neku novu metodu ili postupak, umjesto da kupi na buvljaku roto-romane o legendarnom Doc Hollidayu, koji je uspješno operirao u šatoru na Divljem zapadu. Ne samo da su mu sve operacije uspjele, nego bi pacijent naredne večeri odjahao u smjeru Zalazećeg sunca.

Izbacivanjem liječnika iz bolnica, a kirurzi su tu opravdano prvi na redu jer trebaju puno više opreme i osoblja nego recimo psihijatri, svi problemi zdravstva postaju stvar prošlosti.

Nema liječnika, nema ni potrebe za instrumentima. Skalpel? Laser? Što će vam? Administracija treba samo stol, pisaći stroj (nemojte sada neke kompjutere uvoditi, pa da budu podložni hakerskim napadima), trebate digitron, kalkulator iz Tehničkog muzeja i sve je super, budu sami sebi obračunavali i isplaćivali plaće.

Tekst se nastavlja ispod oglasa

Bolnička kuhinja? Nema bolesnika, nema ni potrebe za kuhanjem i javnom nabavom namirnica. Zamislite taj spas za proračun!

Dodatno, bez kirurga rješavamo još neke probleme – zamislite svijet bez hitne pomoći. Nema divljanja kroz crveno, nema mogućnosti da netko naleti na hitnu ili hitna na njega, nema skretanja na rubnike kako bi propustili hitnu, nema dodatnog zagađenja zraka radi kombija koji pod sirenama juri po gradu, ne treba ni gorivo, ni vozač ni dežurstvo noću i vikendom. Znate li samo koliki su troškovi hitne za dežurstva i dodatke noću i blagdanom? Ovako, kombiji mogu razvoziti kruh i burek, a vozači lijepo voziti taksi za koju platformu. I to sve tiho, da vam ne remeti popodnevni ili noćni odmor.

### Piloti su samo jedan posto osoba u avionu, što će nam?

Priču možemo malo i proširiti. Jeste li se kada vozili avionom? Jeste li primijetili da su piloti samo 1% ljudi u avionu? Ne samo da su im plaće desetak tisuća eura, i to još morate imati dvojicu, nego trošite milijune na njihovo obrazovanje, kategorije, potkategorije, dozvole za sve i sva. Kakva bi to bila ušteda da zrakoplovne kompanije otpuste pilote! Jer, ponavljamo, to je samo 1% ljudi u avionu, bez tog jednog smiješnog postotka naravno da se može! A i putnici će biti sretniji – mogućnost greške pilota je svedena na nulu.

Svojevremeno je jedan Gruzijac Josif Visarionovič Džugašvili zavrnuo brk i rekao: "Nema čovjeka, nema problema!" Tako je i naša ministrica lijepo zaključila – manje liječnika, manje problema. Bolnica bez liječnika je savršena ustanova, savršena administrativna utopija. Troškovi su minimalni, radna atmosfera izvrsna, pacijenata nema da remete mir, prljaju plahte i ponekad promaše pisoar. 

Imamo ministricu i vladu koji poput kakvog polubožanstva s Olimpa imenuju upravno vijeće bolnice, pa onda oni imenuju dalje, čineći savršenu birokratsku simfoniju. Ministrica dirigira, svi skladno sviraju u cijelom orkestru koji ima, evo, tisuću duša, a samo novinarski zlobnici postavljaju pitanja oko odlaska zlih kirurga koji bi svojim stavovima i izražavanjem mišljenja ometali savršeni birokratski sklad.

Tekst se nastavlja ispod oglasa

### Nema liječnika – nema problema

Kao što Kant vidi moralni zakon u nama i zvjezdano nebo nad nama, tako i ovdje imamo nepogrešivi autoritet Irene Hrstić koji kroji zdravstvenu sudbinu hrvatskoga naroda, dok administracija lebdi nad svima nama u svojoj beskrajnoj ljepoti i složenosti. Čemu taj sklad remetiti nekakvim kirurzima? Neka odu u zemlje poput Austrije i Njemačke, koje nemaju tako genijalnih ministrica, a ni takvog sklada.

Naravno, možete se zapitati i što ako vas nešto zaboli dok ste tamo na sjeveru Hrvatske, što ako ne daj, bože doživite prometnu pa vam zatreba kirurg? Mislim da su takva pitanja znak defetizma i nepovjerenja u našu genijalnu vlast. Nećemo valjda kvariti ovako savršeno posložen sustav nekakvim sitnim zdravstvenim tegobama tipa da vam treba namjestiti nogu. Imate za to seoskog šamana.

Uostalom, vježbajte i pazite zdravlje, drugo nešto vam i ne preostaje.

A vama, ministrice, svaka čast na viziji. Bolnica bez liječnika. Ma što bi uopće moglo poći krivo? Da parafraziramo druga Džugašvilija - nema liječnika, nema problema.

*\*Stavovi izneseni u kolumnama i komentarima su osobni stavovi autora i ne odražavaju nužno stav redakcije Index.hr portala*

![[~/×/8290c409e14d741570491fbc21769aaf_MD5.svg]]

Imate važnu priču? Javite se na **[desk@index.hr](https://www.index.hr/mobile/vijesti/clanak/ministrica-je-u-pravu-kirurzi-u-bolnici-samo-smetaju/)** ili klikom **[ovdje](https://www.index.hr/mobile/posaljite-pricu)**. Atraktivne fotografije i videe plaćamo.

Želite raditi na Indexu? Prijavite se **[ovdje](https://jobs.index.hr/)**.