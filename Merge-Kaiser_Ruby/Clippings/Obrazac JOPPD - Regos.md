---
title: Obrazac JOPPD - Regos
source: https://regos.hr/obveznici/obrazac-joppd/
author:
  - "[[krikstudio]]"
published: 2024-09-12
created: 2024-11-29
description: "Izvješće o primicima, porezu na dohodak i prirezu te doprinosima za obvezna osiguranja – Obrazac JOPPD (dalje u tekstu: Obrazac JOPPD) je zajednički obrazac"
tags:
  - clippings
  - active
---
## Uloga Obrasca JOPPD

Izvješće o primicima, porezu na dohodak i prirezu te doprinosima za obvezna osiguranja – Obrazac JOPPD (dalje u tekstu: Obrazac JOPPD) je zajednički obrazac Porezne uprave i REGOS-a. Putem Obrasca JOPPD prikupljaju se podaci o primicima, te s njima povezanim obračunanim i uplaćenim javnim davanjima po osiguranicima, a REGOS i Porezna uprava, kao nositelji prikupljanja podataka, koriste ih ovisno o svojim nadležnostima.

Osnovna svrha prikupljanja podataka putem Obrasca JOPPD je knjigovodstveno evidentiranje obveza za uplatu svih javnih davanja te povezivanje iskazanih obveza po osiguranicima, a za II. stup mirovinskog osiguranja raspored i prosljeđivanje povezanih doprinosa u obvezne mirovinske fondove i evidentiranje na osobnim računima. Zaprimljene i obrađene podatke iz Obrazaca JOPPD REGOS dostavlja HZMO-u koji ih koristi za formiranje podataka o osnovicama i stažu osiguranja osiguranika mirovinskog osiguranja.  
 

Obrazac JOPPD propisan je Pravilnikom o porezu na dohodak, a popunjava se u skladu s tehničkim i ostalim uputama te šifrarnicima koji su prilog Pravilnika o porezu na dohodak.

Obrazac JOPPD sastoji se od stranice A, na kojoj se iskazuju zbirni podaci na razini obveznika te od stranice B na kojoj se iskazuju podaci po osiguranicima i drugim stjecateljima primitaka.

Formalno ispravni Obrasci JOPPD služe kao temelj za povezivanje s uplatama javnih davanja.

## Ispravak podataka na Obrascu JOPPD

Ako nakon podnošenja podataka na Obrascu JOPPD i urednog zaprimanja Obrasca JOPPD obveznik podnošenja utvrdi da su svi ili neki podaci iz podnijetog obrasca netočni, ispravak obavlja podnošenjem korektivnog Obrasca JOPPD.

> Zbog specifičnosti sustava II. stupa mirovinskog osiguranja, korektivni Obrazac JOPPD kojim se iskazuje manja obveza doprinosa II. stupa nego na izvornom Obrascu JOPPD, izaziva povlačenje sredstva s osobnih računa osiguranika, ako je izvorni Obrazac JOPPD bio djelomično ili u cijelosti plaćen. U slučaju da je osobni račun osiguranika zatvoren, korektivni Obrazac JOPPD se ne zaprima jer su sredstva s osobnog računa isplaćena zakonskim primateljima.

Dopunom Obrasca JOPPD mogu se nadopunjavati podaci o stjecateljima primitka/osiguranicima koji nisu bili iskazani na izvornom izvješću iako je za iste danom podnošenja izvornog izvješća nastupila obveza izvješćivanja te podaci o stjecatelju primitka/osiguraniku kojemu je na izvornom izvješću bio unesen pogrešan OIB.

## Oznaka izvješća obrasca JOPPD

Oznaka izvješća jest ključ za povezivanje zaduženja i uplata te predstavlja jedinstvenu oznaku koja prikazuje točno određeni dan obveze podnošenja Obrasca JOPPD. Kako se samo jedan izvorni Obrazac JOPPD može predati u jednom danu nije dozvoljeno (niti je moguće) ponavljati oznaku izvješća.

Oznaka izvješća formira se u obliku GGXXX (GG - oznaka godine, XXX – redni broj dana u godini)