---
source: https://www.metabolic-friendly.com/post/homa-indeks-sto-je-i-zasto-je-vazan-za-metabolicko-zdravlje
published: 2024-08-19
created: 2025-06-17
tags:
  - Health
---

Kada se govori o procjeni metaboličkog stanja, često se fokus stavlja na razinu šećera i inzulina u krvi. No te dvije vrijednosti same za sebe ne moraju imati velik značaj jer postoji čitav niz faktora o kojima ovise njihove vrijednosti.

No, ova dva parametra mogu se povezati u jedinstven pokazatelj koji može reći više o metaboličkom stanju, a to je HOMA indeks.

![[~/×/1a2d457564f0f0cb61b3fd1726781c92_MD5.jpg]]

Za određivanje HOMA indeksa potreban je laboratorijski nalaz glukoze i inzulina natašte.

## Što je HOMA indeks?

U svijetu inzulinske rezistencije ovo je pojam koji se često spominje. HOMA indeks je alat koji pomaže u procjeni osjetljivosti stanica našeg organizma na inzulin i u procjeni funkcije beta stanica gušterače koje izlučuju inzulin.

![[~/×/b76e78b30122f744f9f18b5b2b7887b8_MD5.png]]

Matematička formula za izračunavanje HOMA indeksa

HOMA indeks može se na jednostavan način i samostalno izračunati ukoliko postoji laboratorijski nalaz glukoze i inzulina natašte, koristeći ovaj [kalkulator](https://www.mdapp.co/homa-ir-calculator-for-insulin-resistance-482/) (obratiti pažnju na mjerne jedinice).

## Kako se tumači HOMA indeks?

Općenito, viši HOMA indeks ukazuje na veću otpornost (rezistenciju) na inzulin, što može biti znak povećanog rizika od razvoja raznih metaboličkih oboljenja. S druge strane, niži HOMA-IR pokazuje dobru osjetljivost na inzulin, što se smatra poželjnim.

**HOMA indeks** interpretira se na sljedeći način:

- HOMA < 1 pokazuje dobru osjetljivost na inzulin, što znači da organizam učinkovito koristi inzulin za regulaciju razine glukoze u krvi
- HOMA 1-2 ukazuje na početak inzulinske rezistencije
- HOMA > 2,0 pokazuje prisutnost inzulinske rezistencije (prema nekim istraživanjima već se i HOMA > 1,5 smatra inzulinskom rezistencijom)

## Zašto je HOMA indeks važan?

HOMA indeks pruža uvid u stanje metabolizma te u procjeni funkcije beta stanica gušterače, što ima ulogu u praćenju rizika od mnogih bolesti, uključujući dijabetes tipa 2, ali i druge metaboličke poremećaje.

Dok simptomi inzulinske rezistencije ili mogu biti suptilni ili neprimjetni, HOMA indeks može ukazati na probleme prije nego što postanu ozbiljni. To omogućuje da poduzimanje preventivnih mjera – prvenstveno promjenu prehrane, zatim povećanje tjelesne aktivnosti te ostale poteze koji utječu na metaboličko zdravlje.

Također, nakon što se uvede farmakološka terapija ili promjene u prehrani u svrhu smanjenja inzulinske rezistencije, HOMA indeks služi i za praćenje uspješnosti poduzetih mjera kako bi se utvrdilo je li se smanjila ili pak povećala inzulinska rezistencija.

Valja naglasiti kako je HOMA indeks, za razliku od nekih drugih metoda, jednostavan i neinvazivan dijagnostički postupak koji se može izračunati na osnovu rutinskih laboratorijskih nalaza, zbog čega je vrlo pristupačan i široko primjenjiv.

## Nedostaci HOMA indeksa

Iako je HOMA indeks koristan alat za procjenu inzulinske rezistencije, on ima i određene nedostatke.

HOMA indeks dobiva na temelju jednog vađenja krvi, što može biti problem s obzirom na činjenicu da se koncentracija inzulina mijenja iz sata u sat.

Dakle, ponekad HOMA indeks može biti uredan, a da osoba ima inzulinsku rezistenciju koja se manifestira samo prekomjernim lučenjem inzulina nakon obroka, ne i natašte (vrijednost inzulina natašte uzima se za izračun HOMA indeksa).

S druge strane, HOMA indeks može biti “lažno” visok ukoliko se mjeri nakon velikog stresa, neprospavane noći te tijekom ili neposredno nakon preboljele infekcije.

Dodatno postoji nedostatak standardizacije u laboratorijskim mjerenjima inzulina, što može dovesti do varijacija u rezultatima između različitih laboratorija.

Zaključno, iako je HOMA indeks koristan alat za procjenu inzulinske rezistencije, njegovu upotrebu treba kombinirati s drugim dijagnostičkim testovima i kliničkim procjenama kako bi se dobila sveobuhvatna slika o metaboličkom zdravlju pojedinca.

## Koje su dodatne dijagnostičke opcije?

Ranije se koristio test opterećenja glukozom (OGTT), no javlja se problem ukoliko je napravljen samo 2-satni OGTT, jer nije poznato kakav je inzulin bio jedan sat niti tri sata nakon što se popila glukoza. Apsolutnu preciznost bi imao 5-satni OGTT, no njegovo izvođenje je relativno zahtjevno i skupo.

Stoga se umjesto OGTT-a preporučuje izmjeriti razinu proteina koji veže spolne hormone - SHBG (sex hormone binding protein) natašte.

SHBG jako dobro, obrnuto proporcionalno, korelira s inzulinom u serumu te je puno stabilniji biljeg metaboličkog statusa i same inzulinske rezistencije. Ovaj parametar “pamti” sve skokove inzulina tijekom dana. Više o SHBG-u pročitaj [ovdje](https://www.metabolic-friendly.com/post/kako-se-dijagnosticira-inzulinska-rezistencija).

## Što ako imaš povišeni HOMA indeks?

Ukoliko tvoji rezultati HOMA indeksa ukazuju na prisutnost inzulinske rezistencije, što se poklapa s tvojim simptomima, vrijeme je da nešto poduzmeš.

Važno je znati da je inzulinska rezistencija reverzibilno stanje na koje možeš utjecati i ona se može smanjiti, što se odražava i na smanjenje simptoma te na bolje metaboličko zdravlje i veću kvalitetu života.

Ukoliko te zanima kako utjecati na HOMA indeks odnosno na inzulinsku rezistenciju, to možeš saznati kroz dodatni edukativni sadržaj i podršku endokrinologa i nutricionista, dostupne kroz [Metabolic Friendly članstvo](https://www.metabolic-friendly.com/mf-clanstvo)![Postani član!](https://www.metabolic-friendly.com/mf-clanstvo)

Chat