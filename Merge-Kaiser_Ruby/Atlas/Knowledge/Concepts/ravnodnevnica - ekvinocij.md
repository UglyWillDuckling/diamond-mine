
*»Ekvinocij« preusmjerava ovamo. Za druga značenja, pogledajte [Ekvinocij (razdvojba)](https://hr.m.wikipedia.org/wiki/Ekvinocij_\(razdvojba\) "Ekvinocij (razdvojba)")*.
**Ravnodnevica**, **ravnodnevnica** ili **ekvinocij** ([lat](https://hr.m.wikipedia.org/wiki/Latinski_jezik "Latinski jezik"). *aequinoctium*: jednakonoćje) je u [astronomiji](https://hr.m.wikipedia.org/wiki/Astronomija "Astronomija") trenutak kada [Sunce](https://hr.m.wikipedia.org/wiki/Sunce "Sunce") u prividnom godišnjem gibanju nebom stigne na [nebeski ekvator](https://hr.m.wikipedia.org/wiki/Nebeski_ekvator "Nebeski ekvator"), tj. u proljetnu ili jesensku točku. Točke na [nebeskoj sferi](https://hr.m.wikipedia.org/wiki/Nebeska_sfera "Nebeska sfera") u kojima [ekliptika](https://hr.m.wikipedia.org/wiki/Ekliptika "Ekliptika") presijeca nebeski ekvator zovu se **točke ravnodnevice**. Sunce na svom prividnom gibanju po ekliptici prolazi kroz [proljetnu točku](https://hr.m.wikipedia.org/wiki/Proljetna_to%C4%8Dka "Proljetna točka") u trenutku **proljetne ravnodnevice** i [jesensku točku](https://hr.m.wikipedia.org/wiki/Jesenska_to%C4%8Dka "Jesenska točka") u trenutku **jesenske ravnodnevice**. Tada je dnevni luk jednak noćnomu, pa [obdanica](https://hr.m.wikipedia.org/wiki/Dan "Dan") i [noć](https://hr.m.wikipedia.org/wiki/No%C4%87 "Noć") traju po 12 [sati](https://hr.m.wikipedia.org/wiki/Sat "Sat"). Događa se dvaput u godini, oko 21. ožujka (proljetna ravnodnevica) i oko 23. rujna (jesenska ravnodnevica). Proljetna i jesenska točka nemaju stalan položaj među [zvijezdama](https://hr.m.wikipedia.org/wiki/Zvijezda "Zvijezda"), već se godišnje pomiču za 50,25" ususret Suncu (precesija ravnodnevica). Razlog je [precesija Zemljine osi](https://hr.m.wikipedia.org/wiki/Zemljina_precesija "Zemljina precesija"). Zbog pomaka, [Sunčeva godina](https://hr.m.wikipedia.org/wiki/Tropska_godina "Tropska godina") (tropska godina) je kraća za 20 minuta od [zvjezdane (sideričke) godine](https://hr.m.wikipedia.org/wiki/Zvjezdana_godina "Zvjezdana godina").<sup><a href="https://hr.m.wikipedia.org/wiki/#cite_note-6"><span>[</span>6<span>]</span></a></sup> Za nadnevka ravnodnevice smjerovi izlaska i zalaska Sunca su najbliži točnim smjerovima [istoka](https://hr.m.wikipedia.org/wiki/Istok "Istok") i [zapada](https://hr.m.wikipedia.org/wiki/Zapad "Zapad"), a u trenutku ravnodnevice [Sunčeve zrake](https://hr.m.wikipedia.org/wiki/Sun%C4%8Deva_svjetlost "Sunčeva svjetlost") obasjavaju Zemljin [ekvator](https://hr.m.wikipedia.org/wiki/Ekvator "Ekvator") pod pravim [kutem](https://hr.m.wikipedia.org/wiki/Kut "Kut"). Trajanje dana i noći iznosi približno 12 sati, ali zbog djelovanja [Zemljine atmosfere](https://hr.m.wikipedia.org/wiki/Zemljina_atmosfera "Zemljina atmosfera") nije potpuno jednako. Od [2008.](https://hr.m.wikipedia.org/wiki/2008. "2008.") do [2101.](https://hr.m.wikipedia.org/w/index.php?title=2101.&action=edit&redlink=1 "2101. (stranica ne postoji)") godine, proljetna ravnodnevnica pada 19. ili češće 20. ožujka.<sup><a href="https://hr.m.wikipedia.org/wiki/#cite_note-7"><span>[</span>7<span>]</span></a></sup>

![[~/×/c4578d342e6374b5b895f4d466de46d4_MD5.png]]

Ravnodnevica ili ekvinocij.

![[~/×/632819d527b0ecf383aa9dbdac2ced64_MD5.png]]

Prikaz položaja Zemlje i Sunca za 4 godišnja doba.

![[~/×/d933bc8d6481459f152883b27a998b7b_MD5.png]]

Nebeski ekvator i ekliptika.

![[~/×/fd3291ebb38f47684a0e5581692f0b76_MD5.png]]

Osnovna gibanja Zemlje.

[Proljetna točka](https://hr.m.wikipedia.org/wiki/Proljetna_to%C4%8Dka "Proljetna točka") je jedno od dvaju presjecišta [nebeskog ekvatora](https://hr.m.wikipedia.org/wiki/Nebeski_ekvator "Nebeski ekvator") i [ekliptike](https://hr.m.wikipedia.org/wiki/Ekliptika "Ekliptika"), gdje [Sunce](https://hr.m.wikipedia.org/wiki/Sunce "Sunce") u prividnome godišnjem gibanju prelazi s južne na sjevernu [nebesku polutku](https://hr.m.wikipedia.org/wiki/Nebeska_sfera "Nebeska sfera"), što se dogodi oko 21. ožujka. Tada je astronomski početak [proljeća](https://hr.m.wikipedia.org/wiki/Prolje%C4%87e "Proljeće"). Zbog [Zemljine precesije](https://hr.m.wikipedia.org/wiki/Zemljina_precesija "Zemljina precesija") i [nutacije](https://hr.m.wikipedia.org/wiki/Nutacija "Nutacija"), proljetna točka neprestano se pomiče među [zvijezdama](https://hr.m.wikipedia.org/wiki/Zvijezda "Zvijezda") i danas se nalazi u [zviježđu Ribama](https://hr.m.wikipedia.org/wiki/Ribe_\(zvije%C5%BE%C4%91e\) "Ribe (zviježđe)"), a nosi [znak Ovna](https://hr.m.wikipedia.org/wiki/Ovan_\(znak\) "Ovan (znak)"), jer je u doba kada je današnji znak standardiziran bila u tom [zviježđu](https://hr.m.wikipedia.org/wiki/Zvije%C5%BE%C4%91a "Zviježđa"). Za vrijeme [Platonove godine](https://hr.m.wikipedia.org/wiki/Platonova_godina "Platonova godina") proljetna točka opiše puni krug po ekliptici.<sup><a href="https://hr.m.wikipedia.org/wiki/#cite_note-8"><span>[</span>8<span>]</span></a></sup>

[Jesenska točka](https://hr.m.wikipedia.org/wiki/Jesenska_to%C4%8Dka "Jesenska točka") je jedno od dvaju presjecišta [ekliptike](https://hr.m.wikipedia.org/wiki/Ekliptika "Ekliptika") i [nebeskog ekvatora](https://hr.m.wikipedia.org/wiki/Nebeski_ekvator "Nebeski ekvator"), u kojem Sunce u prividnom godišnjem gibanju sa sjeverne nebeske polutke prelazi na južnu, što se dogodi oko 23. rujna. Tada je astronomski početak [jeseni](https://hr.m.wikipedia.org/wiki/Jesen "Jesen"). Zbog Zemljine precesije i nutacije, jesenska točka neprestano se pomiče među zvijezdama i danas se nalazi u [zviježđu Djevici](https://hr.m.wikipedia.org/wiki/Djevica_\(zvije%C5%BE%C4%91e\) "Djevica (zviježđe)"), a nosi [znak Vage](https://hr.m.wikipedia.org/wiki/Vaga_\(znak\) "Vaga (znak)"), jer je u doba kada je današnji znak standardiziran bila u tom zviježđu.<sup><a href="https://hr.m.wikipedia.org/wiki/#cite_note-9"><span>[</span>9<span>]</span></a></sup>