---
source: "https://putnikofer.hr/preporuke/top-mjesta-u-zagrebu-koja-morate-posjetiti-za-savrsen-vikend-iz-snova/"
author:
  - "[[Putni Kofer]]"
published: 2023-05-26
created: 2025-02-22
tags:
---
Zagreb je uistinu prekrasan grad. Bilo da ga posjetiti u zimskim mjesecima kada ulice preplave turisti iz cijelog svijeta koji uživaju u najboljem Adventu i magičnom ugođaju, ili pak u proljeće kada bujna vegetacija ukrasi stoljetne zgrade i povijesnu gradsku jezgru, u ovom gradu ćete zaista uživati svim osjetilima. Od povijesnih atrakcija koje nadahnjuju svojom pričom, preko prekrasnih parkova i zelenih površina pa sve do inovativnih muzeja koji su poznati u cijelom svijetu, u nastavku smo izdvojili top mjesta u [Zagrebu](https://putnikofer.hr/vodici-hrvatska/sto-posjetiti-u-zagrebu/) koja ne smijete propustiti prilikom vašeg vikend obilaska!

![[~/×/7d4b81c2fdaafe84f26619421172f025_MD5.jpg]]

OAZA ZA UMJETNIKEUmjetnička četvrt Pariza sinonim je za opuštenost, slobodu i bunt, a iz nje se pružaju najljepši pogledi na grad svjetla

[Nastavi čitati](https://putnikofer.hr/mjesta/cetvrt-montmartre-u-parizu/)

## CRKVA SVETOG MARKA

Uputite se na Gornji grad i upoznajte bogatu i burnu povijest. Tu se nalazi slikovita crkva Sv. Marka, jedna od najstarijih građevina u Zagrebu i jedan od njegovih simbola, a prepoznatljiva je po svom krovu sastavljenom od šarenih crepova. Crkva postoji od 13. stoljeća, no njezin poznati krov puno je mlađi – dobila ga je tijekom posljednjeg renoviranja u drugoj polovici 19. stoljeća.

![[~/×/8efb8826ad3dc79f20530135769b7c2d_MD5.jpg]]

*Top mjesta u Zagrebu: Crkva sv. Marka (Foto: Unsplash)*

Krov prikazuje grbove hrvatskih regija, Dalmacije i Slavonije na lijevoj strani te grb grada Zagreba na desnoj. U interijeru su tri oltara kipara Ivana Meštrovića, Kljakovićeva sakristija oslikana od poda do stropa, a u njoj se često održavaju i orguljaški koncerti.

![[~/×/469d5ff0655b0a20940473011723472e_MD5.jpg]]

ČAROLIJA PRIRODEProstranstva u zagrljaju moćnih planina: ovih 7 prekrasnih dolina u Sloveniji zaista vrijedi posjetiti

[Nastavi čitati](https://putnikofer.hr/preporuke/doline-u-sloveniji-top-sedam/)

## KAMENITA VRATA

Jedan od najbolje očuvanih spomenika starog Zagreba su Kamenita vrata, jedina sačuvana gradska vrata starog obrambenog sustava. Sagrađena su u 13. stoljeću, a svoj današnji oblik dobila su 1760. godine. U prolazu vrata smještena je kapela sa slikom Majke Božje od Kamenitih vrata, zaštitnice grada, koja je prema legendi neoštećena preživjela veliki požar 1731. godine.

## GROBLJE MIROGOJ

Najpoznatije i najveće zagrebačko groblje spomen je hrvatske prošlosti, ali je Mirogoj ujedno i predivan park i umjetnička galerija na otvorenom. Ovo je mjesto oduvijek bilo zanimljivo turistima zbog velikog broja poznatih osoba iz povijesti koje su pokopane upravo na ovom groblju poput Marije Jurić Zagorke, Ljudevita Gaja, Augusta Šenoe, Stjepana Radića, Dražena Petrovića i mnogih drugih, ali i zbog vjerske tolerancije, mjestu na kojem su se oduvijek poštivale sve religije.

![[~/×/ba8c7aa5be10980fb71be41f66923c55_MD5.jpg]]

*Mirogoj (Foto: Shutterstock)*

## PARK ZRINJEVAC

Zagreb je jedna od najzelenijih metropola, čak 70 posto njezine površine čine parkovi i šume. U najstrožem se centru, u srcu Zelene potkove, nalazi Zrinjevac, uređen 1891., s poznatim glazbenim paviljonom u središtu. Omiljeno je to mjesto za šetnje, sjedenje na klupici, uživanje u koncertima u ljetnim mjesecima ili tijekom Adventa.

![[~/×/fdf8469bc0fc8a69a9011b9b8e9dc7f1_MD5.jpg]]

*Zrinjevac.*

## MAKSIMIR

Na inicijativu biskupa Maksimilijana Vrhovca otvorena je 1794. prva park-šuma u jugoistočnoj Europi – zagrebački [Maksimir](https://park-maksimir.hr/). Osim što se u njemu nalazi hrast Dedek, star više od 600 godina, imat ćete priliku vidjeti i Sokolsku mogilu, paviljon Jeka, vidikovac Kiosk i brojne druge znamenitosti. Bilo da je riječ o laganoj šetnji, vožnji biciklom ili trčanju – Maksimir je lokacija za vas.

![[~/×/31171551ae4f2302689016fe2916a6aa_MD5.jpg]]

*Top mjesta u Zagrebu: Maksimir.*

## JARUN

Omiljeno okupljalište svih generacija – i djece i onih starije životne dobi? Jarun, naravno. Lokacija koju obožavaju svi koji žive na zapadnom dijelu grada, no i oni koji tu ne žive, rado je posjećuju. *Zagrebačko more* ima čak šest otoka: Otok Trešnjevka, Otok Univerzijade ’87., Otok divljine, Otok hrvatske mladeži, Otok ljubavi i Otok veslača. Zgrabite bicikl, role ili obujte tenisice i živite izreku: *U zdravom tijelu, zdrav duh*.

![[~/×/f35894f8e851fde8803e4f939729d681_MD5.jpg]]

*Jarun (Foto: Unsplash)*

## MUZEJ ČOKOLADE

Kako je nastala čokolada? Zašto ju toliko volimo? Koje sve vrste postoje i kako se proizvode? O omiljenoj slastici koja nas usrećuje i čini život slađim ispisane su brojne pjesme i priče, a svatko ima svoj omiljeni okus i kombinaciju. Kompletnu priču o nastanku, povijesti i proizvodnji obožavane namirnice nudi inovativni [Muzej čokolade u Zagrebu](https://putnikofer.hr/preporuke/muzej-cokolade-u-zagrebu/), mjesto koje barem jednom treba posjetiti svaki ljubitelji ove slastice.

## ZABAVNI PARK AMAZINGA

Smješten u paviljonima 35 i 36 Zagrebačkog velesajma, s preko 11.000 indoor kvadrata i 12 atrakcija, [Amazinga](https://amazinga.fun/) je najveći obiteljski zabavni centar u Hrvatskoj. Od trampolin parka, karting arene, bitke laserima, soft playa, zone za penjanje i adrenalinskog parka, ovdje ćete uživati i vi i vaši klinci! Rezervacije termina nisu potrebne, a radno vrijeme Amazinge možete pogledati [ovdje](https://amazinga.fun/radno-vrijeme). 

## PARK PRIRODE MEDVEDNICA

Sljeme (1033 metra) je najviši vrh Parka prirode Medvednica koji se prostire na više od 22 tisuće hektara, a zbog blizine metropole najposjećeniji je [park prirode u Hrvatskoj](https://putnikofer.hr/mjesta/parkovi-prirode-u-hrvatskoj-koliko-ih-ima-i-koji-su/). Na Medvednici je više od 70 uređenih planinarskih staza koje prema vrhu ili nekom od planinarskih domova vode iz različitih smjerova: s istočnog dijela grada, naselja na zapadu, glavnog ulaza u podsljemenskoj zoni ili pak sa zagorske strane iz Stubice.

![[~/×/fe08a184339226db076cf2363278a6c0_MD5.jpg]]

*Noćna panorama grada sa Sljemena (Foto: Shutterstock)*

Obucite dobre tenisice ili gojzerice, ruksak na leđa i krenite na [izlet na Sljeme](https://putnikofer.hr/preporuke/izlet-na-sljeme/), a osvježenje i ručak potražite u [planinarskim domovima](https://putnikofer.hr/preporuke/restorani-na-sljemenu-gdje-jesti-na-sljemenu-prijedlog-za-rucak/) koji su kao stvoreni za uživanje u prirodnom ambijentu!

## ZOOLOŠKI VRT

[Zoološki vrt](https://zoo.hr/) posljednjih je godina jedna od najposjećenijih zagrebačkih atrakcija, pogotovo onih najmlađih. Najstariji Zoološki vrt u ovom dijelu Europe nalazi se u Parku Maksimir, a posjetitelji mogu vidjeti gotovo 400 vrsta životinja koje su smještene na prostoru od sedam hektara.

## PARK RIBNJAK

Još jedan prekrasan park u centru Zagreba s pogledom na katedralu u hladu starog drveća, Ribnjak je omiljeno mjesto svim generacijama. Park se proteže uz istočne zidine Kaptola, a ime je dobio po biskupskim ribnjacima, koji su se ovdje nalazili sve do 19. stoljeća. Tada je cijeli prostor pretvoren u perivoj engleskog tipa, s vodopadima, egzotičnim biljkama i ukrasnim kipovima. Omiljeno je mjesto za šetače pasa, ali i obitelji s malom djecom. Ljeti se pretvara u prostor za razne festivale, radionice i igraonice, što mu daje posebnu čar.

## BOTANIČKI VRT

Jedini botanički vrt u Zagrebu, smješten nedaleko glavnog željezničkog kolodvora, prava je oaza za ljubitelje prirode u samom srcu grada. Botanički je vrt institucija koja posjeduje dokumentiranu zbirku živih biljaka koja služi znanstvenim istraživanjima, očuvanju biološke raznolikosti, obrazovanju i izložena je javnosti. Tako i u ovom zagrebačkom postoji red i pravila ponašanja, ali ona vas nikako neće ometati u uživanju u rijetkim vrstama biljaka i prirodnom hladu.