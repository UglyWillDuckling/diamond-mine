---
title: Nostalgija 90-ih - naši najdraži crtići uz koje smo odrasli - Elegant.hr
source: https://www.elegant.hr/clanci/nostalgija-90-ih-nasi-najdrazi-crtici-uz-koje-smo-odrasli/
author:
  - "[[Elegant.hr]]"
published: 2021-05-21
created: 2025-03-03
description: Za sve vas koji ste bili veliki fanovi gledanja crtića nakon Dnevnika, složili smo listu poznatih crtića kojih se rado sjećamo.
tags:
  - article/crtići
related:
  - "[[Najbolji stari crtići - 15 Legendarnih koje nikad nećete zaboraviti]]"
---
![](https://www.elegant.hr/app/uploads/2021/05/nnnc_featured_image-5-1024x456.jpg)

FOTO by IMDb

Film

### Za sve vas koji ste bili veliki fanovi gledanja crtića nakon Dnevnika, složili smo listu poznatih crtića kojih se rado sjećamo.

- - - Iako su današnja djeca na TikToku i Instagramu, djeca 80-ih i 90-ih vrijeme su provodila na ulici s ekipom ili pred televizijom. Za sve vas koji ste bili veliki fanovi gledanja crtića nakon Dnevnika, složili smo listu poznatih crtića kojih se rado sjećamo.

#### Majstor Fantač

Majstor Fantač definitivno je obilježio devedesete. Svi se sjećamo tog malog žutog, proždrljivog čudovišta koje nas je s malih ekrana zabavljalo. Epizode su obično bile podijeljene u dva različita dijela. Razlike su bile u duljini, tematici te u tehnici snimanja.

Animirani dio, onaj prvi, pratio je pustolovine Majstora Fantača u njegovim kratkim plavim hlačama s džepovima bez dna. Nakon što bi prouzročio problem, počeo bi vaditi razne rekvizite iz tih plavih hlača koji bi mu pomagali u rješavanju problema. U drugom dijelu Fantač je bio napravljen od gline te je u toj vrsti serije upadao u razne probleme s kućanskim potrepštinama.

#### Nick Praskaton

Nikakav “True Detective” za nas, samo Nick Praskaton – najpoznatiji animirani detektiv. Nick Praskaton bio je odjeven u zeleno karirano odijelo sa zeleno kariranom kapicom te je lutao gradom u vječnoj potrazi za novim slučajem koji bi mogao uposliti njegove čudesne moždane vijuge.

Sjećate se da je upamtio cijelu kartu grada ili da je mogao prepoznati grudi nakon što ih je samo jednom vidio na plakatu. Ovaj crtić je ismijavao njemačke probleme pedesetih godina, s naracijom koja je bila humoristična.

#### Moje tijelo

Za razliku od današnjih crtića, devedesetih smo imali priliku gledati jedan od najedukativnijih crtanih filmova ikada napravljenih, dok je istovremeno bio i vrlo zabavan. Učio nas je o našem tijelu te o tome što se u njemu događa, a nerijetko se znao i dotaknuti i same evolucije.

Moje tijelo je bila odlična francuska animirana serija koja nam je na primjeru Pierrota, francuskog dječaka i njegova razvoja pokazala što se sve u tijelu događa prilikom normalnog funkcioniranja, ali i izvanrednih situacija kao što su bolesti i lomovi kostiju. U crtiću su crvene krvne stanice nosile mjehuriće kisika na leđima, bijele su bile policajci koji se bore protiv infekcija i slično. Iako nije lako na zabavan način približiti djeci kako funkcionira ljudsko tijelo, crtana serija ‘Moje tijelo’ uspjela je u toj misiji te su ju gotovo sva djeca doživljavala zabavnom.

#### Štrumpfovi

“Koliko još ima, Papa Štrumpf?” legendarna je rečenica po kojoj pamtimo animirani film o zgodama malih plavih bića koja žive u kućama u obliku gljiva. Vođa plavih stvorenja Papa Štrumpf je čarobnjak, a jedini ženski lik među Štrumpfovima je plavuša Štrumpfeta. Iz epizode u epizodu bore se protiv jedinog neprijatelja Gargamela i njegovog mačka Azriela.

Postoje teorije da je političko i ekonomsko uređenje Štrumpfova nalik komunizmu, s obzirom na to da novca nema i da svi Štrumpfovi rade koliko mogu i uzimaju koliko im treba. Međutim, u dječjem svijetu zauzeli su posebno mjesto bez obzira na političke konotacije.

#### Mali leteći medvjedići

“U šumarku skrivenom medvjeda je mali dom, oni čak i lete, pogledajte”, riječi su legendarne uvodne špice jednog od najpoznatijih animiranih filmova naših krajeva. Mjesto radnje je stoljetna šuma gdje ljudska noga nije nikada kročila.

Upravo tamo nalazimo dom fantastične zajednice životinja koju predvodi mudri stari medvjed Platon. U tome mu pomažu leteći medvjedići, među kojima najviše Tina i Dado, koji uvijek slušaju njegove savjete. Crtić nastaje u hrvatsko-kanadskoj koprodukciji, a primjer je stare škole animiranog filma.

#### A je to

A je to češka je animirana serija o dvama nespretnim majstorima, Patu (u žutoj majici) i Matu (u crvenoj ili sivoj majici). Seriju su osmislili redatelj Lubomir Beneš i karikaturist Vladimir Jiranek.

U seriji dva lika uvijek pokušavaju riješiti neki problem koristeći se različitim, obično neprikladnim alatima, što dovodi do još više problema. Ipak, na kraju par uspijeva riješiti problem na najneučinkovitiji mogući način. Humor korišten u pričama nije cilj sam po sebi, već je i vodič za optimističan pristup prema životu. Pat i Mat, usprkos teškim situacijama, nikad ne odustaju dok svoj problem ne riješe na maštovit način.

#### Cipelići

Ovaj crtani film, koji govori o dogodovštinama građana Cipelgrada, postao je pravi hit u svijetu, ali i na prostoru bivše Jugoslavije.

Radnja se dešava u Cipelgradu, a stanovnici grada su cipele koje ožive svaki put kada stari postolar izađe iz svog dućana i snažno zalupi vrata podižući prašinu za sobom. Snimljeno je ukupno 26 epizoda “Cipelića”, a mnogi mališani obožavali su svaku od njih.

Nadamo se da ste se rado prisjetili naših, a vjerujemo i vaših favorita te da ćete ih još danas potražiti na Youtubeu.