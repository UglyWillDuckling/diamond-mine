---
source: https://hr.m.wikipedia.org/wiki/Park_prirode_Kopa%C4%8Dki_rit
published: 2005-09-19
created: 2025-08-06
tags:
  - park-prirode
---
- [Stranica](https://hr.m.wikipedia.org/wiki/Park_prirode_Kopa%C4%8Dki_rit)
- [Razgovor](https://hr.m.wikipedia.org/w/index.php?title=Razgovor:Park_prirode_Kopa%C4%8Dki_rit&action=edit&redlink=1)

**Park prirode Kopački rit** je poplavno područje u [Baranji](https://hr.m.wikipedia.org/wiki/Baranja "Baranja"), na sjeveroistoku [Hrvatske](https://hr.m.wikipedia.org/wiki/Hrvatska "Hrvatska"), između rijeka [Dunav](https://hr.m.wikipedia.org/wiki/Dunav "Dunav") na istoku i [Drave](https://hr.m.wikipedia.org/wiki/Drava "Drava") na jugu. Utemeljen je [1976.](https://hr.m.wikipedia.org/wiki/1976. "1976.") godine. [Park prirode](https://hr.m.wikipedia.org/wiki/Park_prirode "Park prirode") je ukupne veličine 17.700 [ha](https://hr.m.wikipedia.org/wiki/Ha "Ha") (177 km <sup>2</sup>), od čega Specijalni [zoološki rezervat](https://hr.m.wikipedia.org/w/index.php?title=Zoolo%C5%A1ki_rezervat&action=edit&redlink=1 "Zoološki rezervat (stranica ne postoji)") obuhvaća 8000 ha (80 km <sup>2</sup>). Administrativno se nalazi u općini Bilje, [Osječko-baranjska županija](https://hr.m.wikipedia.org/wiki/Osje%C4%8Dko-baranjska_%C5%BEupanija "Osječko-baranjska županija"). Najstariji je proglašeni park prirode u Hrvatskoj.

Ime je dobio prema [istoimenom selu](https://hr.m.wikipedia.org/wiki/Kopa%C4%8Devo "Kopačevo") koje se nalazi na rubu parka, od [mađ.](https://hr.m.wikipedia.org/wiki/Ma%C4%91arski "Mađarski")*kopacs* (= kopča) i *rét* (= močvarna livada).[^2] Mađarska riječ kopács također označava predmet koji je raskovan, odnosno razbijen na manje cjeline, što sliči razbijenim cjelinama (šume, tršćaci, jezerca...) u ritu.

Kopački rit je jedna od najvećih [fluvijalno-močvarnih nizina](https://hr.m.wikipedia.org/w/index.php?title=Fluvijalno-mo%C4%8Dvarna_nizina&action=edit&redlink=1 "Fluvijalno-močvarna nizina (stranica ne postoji)") u [Europi](https://hr.m.wikipedia.org/wiki/Europa "Europa"). Ovo područje tijekom godine značajno mijenja svoj izgled, ovisno o intenzitetu plavljenja, pretežno iz [Dunava](https://hr.m.wikipedia.org/wiki/Dunav "Dunav"), te mnogo manje iz Drave. Najveće je rastilište i mrijestilište slatkovodne ribe u Podunavlju i najvažniji ornitološki rezervat u Hrvatskoj. U njemu se svake godine gnijezdi oko 140 vrsta ptica, a velika bioraznolikost od 2000 bioloških vrsta odraz je bogate flore i faune parka.[^3] Dijelovi kopna i [ritskih](https://hr.m.wikipedia.org/wiki/Rit "Rit") voda čine vrlo složen mozaik, a njihov oblik i funkcija u datom trenutku ovise o količini nadošle vode. Kanali su veza između toka Dunava i Drave, a postoji i splet kanala koji čine vodene veze unutar rita.

Kopački rit uvršten je i u listu ornitološki značajnih područja – IBA (Important Bird Area), a nominiran je i za uvrštenje u UNESCO (Svjetska prirodna baština).

Dvorac Tikveš

Prvu ideju o "Beljskom nacionalnom parku" iznosi prirodoslovac Szecheny [1935.](https://hr.m.wikipedia.org/wiki/1935. "1935.") godine. U bivšoj [SFRJ](https://hr.m.wikipedia.org/wiki/SFRJ "SFRJ"), točnije od [1959.](https://hr.m.wikipedia.org/wiki/1959. "1959.") Kopačkim ritom upravlja lovno-šumsko gazdinstvo "Jelen" iz [Beograda](https://hr.m.wikipedia.org/wiki/Beograd "Beograd"), koje u suglasnosti s tadašnjim zavodom za zaštitu prirode [1958.](https://hr.m.wikipedia.org/wiki/1958. "1958.") godine traži proglašenje Nacionalnog parka "Moša Pijade", s čime se ne slaže Konzervatorski zavod iz Zagreba koji je zastupao ideju upravljanog prirodnog rezervata. Tijekom tog razdoblja, izgrađeno je naselje Tikveš i istoimeni [dvorac](https://hr.m.wikipedia.org/wiki/Dvorac_Tikve%C5%A1 "Dvorac Tikveš") s pripadajućim gospodarskim objektima za lov i rekreaciju tadašnjeg predsjednika [Josipa Broza Tita](https://hr.m.wikipedia.org/wiki/Josip_Broz_Tito "Josip Broz Tito"). Angažmanom Drage Getza i nekoliko uglednih prirodoslovaca Kopački rit [1967.](https://hr.m.wikipedia.org/wiki/1967. "1967.") zbog svoje očuvanosti, velike bioraznolikosti i ekološke vrijednosti postaje "Upravljani prirodni rezervat". Nekoliko godina kasnije, točnije [1976.](https://hr.m.wikipedia.org/wiki/1976. "1976."), uže područje parka je proglašeno Specijalnim zoološkim rezervatom, a šire područje Parkom prirode "Kopački rit", ukupne površine 10.500 ha. Godine [1993.](https://hr.m.wikipedia.org/wiki/1993. "1993.") Kopački rit je proglašen međunarodno značajnim močvarnim područjem zaštićen [Ramsarskom konvencijom](https://hr.m.wikipedia.org/wiki/Ramsarska_konvencija "Ramsarska konvencija"). Od [1997.](https://hr.m.wikipedia.org/wiki/1997. "1997.") godine parkom prirode upravlja Javna ustanova "Park prirode Kopački rit". Odlukom Hrvatskog Sabora Park prirode je proširen [1999.](https://hr.m.wikipedia.org/wiki/1999. "1999.") na sadašnjih 17.700 ha površine.[^3]

Pitanje treba li Kopački rit biti proglašen nacionalnim parkom se otvaralo više puta. Zahtjevi su ponovljeni 1958., 1982. i 1999. godine. Zagovaratelji statusa nacionalnog parka smatraju kako bi se time poboljšao razvoj ekološkog turizma i pozivaju se na činjenicu da su svi nacionalni parkovi u Hrvatskoj vezani uz fenomen [krša](https://hr.m.wikipedia.org/wiki/Kr%C5%A1 "Krš"). U istočnoj Hrvatskoj tako još uvijek nije proglašen niti jedan [nacionalni park](https://hr.m.wikipedia.org/wiki/Nacionalni_park "Nacionalni park").[^3]

Tijekom povijesti je u nekoliko navrata na području današnjeg Parka prirode proglašavana "ekološka katastrofa". Tijekom prekopavanja hulovskog kanala [1969.](https://hr.m.wikipedia.org/wiki/1969. "1969.") u ritu je izgubljeno 3000 ha površine pod vodom. Te godine Kopačko jezero je gotovo presušilo. Godine 1985. je u jezero Sakadaš iscurio gnoj svinjogojske farme iz Darde, čime je uginuo veliki broj ribe. Ljudskim djelovanjem, izlovom ribe i odstrjelom ptica i divljači narušava se ekološka ravnoteža. Tijekom [Domovinskog rata](https://hr.m.wikipedia.org/wiki/Domovinski_rat "Domovinski rat"), dio parka je miniran, a čišćenje parka je otežano jer su [mine](https://hr.m.wikipedia.org/wiki/Mina "Mina") ukopane u močvarni mulj. U Posebnom zoološkom rezervatu pod minama je oko 3700 ha površine.[^3]

[Reljef](https://hr.m.wikipedia.org/wiki/Reljef "Reljef") područja Kopačkog rita je rezultat rada vode, rijeka Dunava i Drave te poplavnih voda koje plave područje. Rijeke u svom toku stvaraju [sprudove](https://hr.m.wikipedia.org/wiki/Sprud "Sprud") i [otoke](https://hr.m.wikipedia.org/wiki/Otok "Otok"). Stalna plavljenja i valovi vode na jednom mjestu produbljuju teren tvoreći polumjesečaste udubine, dok na drugom mjestu talože materijal kojeg nosi rijeka. Tako nastaju udubljenja (bare) i povišena područja (grede) koja daju valoviti izgled. Udubljenja se ispune vodom i predstavljaju [jezera](https://hr.m.wikipedia.org/wiki/Jezero "Jezero") ili [bare](https://hr.m.wikipedia.org/wiki/Bara "Bara"). Više uzastopnih udubljenja se spaja i povezuju s Dunavom tvoreći prirodni kanal (fok) preko kojega se udubine pune i prazne. Ti prirodni kanali (foke) su često umjetno produbljivani.[^4]

U parku se nalaze dva veća jezera, Kopačko jezero te jezero Sakadaš koji su jedine stalne površine pod vodom. Kopačko jezero je s površinom 220 ha (prosječna površina) ujedno i najveće jezero u parku. Dubine je 1,5 do 5 metara i nalazi se u središtu parka. Jezero Sakadaš je sa 7 metara najdublje jezero parka i najdublja udubina rita.[^3]

Rit je godišnje poplavljen u prosjeku 99 dana, dok je čitava površina pod vodom prosječno 32 dana. Poplavni val dolazi početkom proljeća za vrijeme dizanja vodostaja Drave i Dunava zbog topljenja snijega u [Alpama](https://hr.m.wikipedia.org/wiki/Alpe "Alpe"). Vrhunac poplavnog vala je između travnja i svibnja, a do kraja ljeta vode se popuno povuku iz rita. Najvažnija veza Dunava i rita je Hulovski kanal, dug 6 km i širok 34 metra. Glavna veza rita i Drave je kanal Renovo, dug 3 kilometra i širok do 20 metara. Najduži kanal je Stara Barbara, duljine 26,7 kilometara koji teče paralelno s Dravom.[^3]

U Kopačkom ritu prevladava [umjerena kontinentalna klima](https://hr.m.wikipedia.org/wiki/Umjerena_kontinentalna_klima "Umjerena kontinentalna klima").

Biljni i životinjski svijet parka

Gnijezda u Kopačkom ritu

Zbog specifičnog [mikroreljefa](https://hr.m.wikipedia.org/w/index.php?title=Mikroreljef&action=edit&redlink=1 "Mikroreljef (stranica ne postoji)") i neprestanog plavljenja, na području Kopačkog rita razvijaju se različiti tipovi [vegetacije](https://hr.m.wikipedia.org/wiki/Vegetacija "Vegetacija"). S jedne strane to su različiti tipovi [šuma](https://hr.m.wikipedia.org/wiki/%C5%A0uma "Šuma"), a s druge strane [močvarna](https://hr.m.wikipedia.org/w/index.php?title=Mo%C4%8Dvarna_vegetacija&action=edit&redlink=1 "Močvarna vegetacija (stranica ne postoji)") i [vodena vegetacija](https://hr.m.wikipedia.org/w/index.php?title=Vodena_vegetacija&action=edit&redlink=1 "Vodena vegetacija (stranica ne postoji)"), dok je uz veću koncentraciju [divljači](https://hr.m.wikipedia.org/wiki/Divlja%C4%8D "Divljač") i antropogeni utjecaj vezana nitrofilna i travnjačka vegetacija. Od šumskih zajednica najveće površine u ritu prekriva šuma [bijele vrbe](https://hr.m.wikipedia.org/wiki/Bijela_vrba "Bijela vrba") (*[Salix alba](https://hr.m.wikipedia.org/wiki/Salix_alba "Salix alba")*) koja može podnijeti visoke i dugotrajne poplave. Na nešto višim terenima, gdje su poplave kratkotrajnije razvija se šuma bijele vrbe i [crne topole](https://hr.m.wikipedia.org/wiki/Crna_topola "Crna topola") (*[Populus nigra](https://hr.m.wikipedia.org/wiki/Populus_nigra "Populus nigra")*), a na još uzdignutijim mjestima nalaze se i [hrastove](https://hr.m.wikipedia.org/wiki/Hrast "Hrast") šume -na nižim terenima šuma [hrasta lužnjaka](https://hr.m.wikipedia.org/wiki/Hrast_lu%C5%BEnjak "Hrast lužnjak") i [velike žutilovke](https://hr.m.wikipedia.org/w/index.php?title=Velika_%C5%BEutilovka&action=edit&redlink=1 "Velika žutilovka (stranica ne postoji)") (*[Genista tinctoria](https://hr.m.wikipedia.org/w/index.php?title=Genista_tinctoria&action=edit&redlink=1 "Genista tinctoria (stranica ne postoji)")*), a na sušim područjima šuma [hrasta lužnjaka](https://hr.m.wikipedia.org/wiki/Hrast_lu%C5%BEnjak "Hrast lužnjak") i [graba](https://hr.m.wikipedia.org/wiki/Grab "Grab") (*[Carpinus betulus](https://hr.m.wikipedia.org/wiki/Carpinus_betulus "Carpinus betulus")*).

Najveće vodene površine unutar rita pokriva vodena i močvarna vegetacija s mnogobrojnim zajednicama. Tu se miješaju zajednice [vodenih leća](https://hr.m.wikipedia.org/wiki/Vodena_le%C4%87a "Vodena leća"), od kojih je najčešća zajednica *[Spirodela polyrhiza](https://hr.m.wikipedia.org/w/index.php?title=Spirodela_polyrhiza&action=edit&redlink=1 "Spirodela polyrhiza (stranica ne postoji)")*. U mozaiku s drugim vodenim zajednicama javljaju se i zajednice [mrijesnjaka](https://hr.m.wikipedia.org/wiki/Mrijesnjak "Mrijesnjak") (*[Potamogeton gramineus](https://hr.m.wikipedia.org/w/index.php?title=Potamogeton_gramineus&action=edit&redlink=1 "Potamogeton gramineus (stranica ne postoji)")*), zajednica [krocnja](https://hr.m.wikipedia.org/wiki/Krocanj "Krocanj") (*[Myriophyllum](https://hr.m.wikipedia.org/wiki/Myriophyllum "Myriophyllum")*) i [lokvanja](https://hr.m.wikipedia.org/wiki/Lokvanj "Lokvanj") (*[Nuphar](https://hr.m.wikipedia.org/wiki/Nuphar "Nuphar")*). No najveće površine zauzima zajednica [plavuna](https://hr.m.wikipedia.org/wiki/Plavun "Plavun") (*[Nymphoides peltata](https://hr.m.wikipedia.org/w/index.php?title=Nymphoides_peltata&action=edit&redlink=1 "Nymphoides peltata (stranica ne postoji)")*). Uz rubove jezera i kanala te na povremeno plavljenim površinama najrasprostranjeniji su [šašine](https://hr.m.wikipedia.org/wiki/%C5%A0a%C5%A1ina "Šašina") (*[Scirpus](https://hr.m.wikipedia.org/wiki/Scirpus "Scirpus")*) te zajednice visokih [šaševa](https://hr.m.wikipedia.org/wiki/%C5%A0a%C5%A1 "Šaš") (Carex: [Carex elata](https://hr.m.wikipedia.org/w/index.php?title=Carex_elata&action=edit&redlink=1 "Carex elata (stranica ne postoji)"); *[Carex vesicaria](https://hr.m.wikipedia.org/w/index.php?title=Carex_vesicaria&action=edit&redlink=1 "Carex vesicaria (stranica ne postoji)")*). One zauzimaju goleme površine rita i daju mu karakterističan izgled. Sveukupno, četrdesetak biljnih zajednica i preko tri stotine [flornih](https://hr.m.wikipedia.org/wiki/Flora_\(biljke\) "Flora (biljke)") vrsta govori o velikoj vegetacijskoj raznolikosti Kopačkog rita.

2010-tih godina prvi puta uočena je i američka vrsta [Viseći šaš](https://hr.m.wikipedia.org/wiki/Vise%C4%87i_%C5%A1a%C5%A1 "Viseći šaš") (*[Scirpus pendulus](https://hr.m.wikipedia.org/wiki/Scirpus_pendulus "Scirpus pendulus")*).[^5]

Autohtona flora Kopačkog rita pruža povoljne životne uvjete raznovrsnim predstavnicima [beskralježnjaka](https://hr.m.wikipedia.org/wiki/Beskralje%C5%BEnjaci "Beskralježnjaci"). Do danas je utvrđeno više od 400 vrsta beskralježnjaka između kojih je i nova forma [školjkaša](https://hr.m.wikipedia.org/wiki/%C5%A0koljka%C5%A1i "Školjkaši") – *Unio tumidus kopaciensis*. Kopački rit je najveće [mrjestilište](https://hr.m.wikipedia.org/wiki/Mrjestili%C5%A1te "Mrjestilište") i rastilište riba Podunavlja. Na temelju podataka ulova, 44 vrste riba je do sada zabilježeno, od kojih se veličinom populacije ističu: [šaran](https://hr.m.wikipedia.org/wiki/%C5%A0aran "Šaran") (*Cyprinus carpio*), [štuka](https://hr.m.wikipedia.org/wiki/%C5%A0tuka "Štuka") (*Esox lucius*), [som](https://hr.m.wikipedia.org/wiki/Som "Som") (*Silurus glanis*) i [smuđ](https://hr.m.wikipedia.org/wiki/Smu%C4%91 "Smuđ") (*Stizostedion lucioperca*). Nepregledni trščaci, šume i bare Kopačkog rita te okolni pašnjaci pružaju idealne uvjete za život mnogim vrstama [sisavaca](https://hr.m.wikipedia.org/wiki/Sisavci "Sisavci"): obični [jelen](https://hr.m.wikipedia.org/wiki/Jelen "Jelen") (*Cervus elaphus*), obične [srne](https://hr.m.wikipedia.org/wiki/Srna "Srna") (*Capreolus capreolus*), [divlja svinja](https://hr.m.wikipedia.org/wiki/Divlja_svinja "Divlja svinja") (*Sus scrofa*), [divlja mačka](https://hr.m.wikipedia.org/wiki/Divlja_ma%C4%8Dka "Divlja mačka") (*Felis silvestris*), obični [jazavac](https://hr.m.wikipedia.org/wiki/Jazavac "Jazavac") (*Meles meles*) i dr.

[Kip](https://hr.m.wikipedia.org/wiki/Kip "Kip") [ždralova](https://hr.m.wikipedia.org/wiki/%C5%BDdralovi "Ždralovi") ([bronca](https://hr.m.wikipedia.org/wiki/Bronca "Bronca")) u blizini Kopačkog rita, u koji u velikim jatima slijeću svake jeseni i proljeća da se odmore prije nastavka selidbe

Osnovnu ekološku prepoznatljivost Kopačkog rita čini fauna [ptica](https://hr.m.wikipedia.org/wiki/Ptice "Ptice"). Zabilježeno je čak 285 vrsta ptica, od kojih 141 vrsta redovno ili povremeno gnijezdi u ritu. Posebno su zanimljive one vrste ptica koje gnijezde u velikim kolonijama – [čaplje](https://hr.m.wikipedia.org/wiki/%C4%8Caplje "Čaplje") (*Ardea cinerea*, *Ardea purpurea*), obični [galeb](https://hr.m.wikipedia.org/wiki/Galeb "Galeb") (*Larus ridibundus*), [bjelobrada čigra](https://hr.m.wikipedia.org/w/index.php?title=Bjelobrada_%C4%8Digra&action=edit&redlink=1 "Bjelobrada čigra (stranica ne postoji)") (*Chlidonias hybrida*), [veliki vranac](https://hr.m.wikipedia.org/wiki/Veliki_vranac "Veliki vranac") (*Phalacrocorax carbo*) i druge. Na području Kopačkog rita gnijezdi i preko 20 pari [orla štekavca](https://hr.m.wikipedia.org/wiki/Orao_%C5%A1tekavac "Orao štekavac") (*Haliaeetus albicilla*), vrsta koja je ugrožena u svjetskim razmjerima. A od ostalih ugroženih europskih vrsta redovito gnijezdi 5 pari [crnih roda](https://hr.m.wikipedia.org/wiki/Crna_roda "Crna roda") (*Ciconia nigra*), 4 do 5 pari [stepskog sokola](https://hr.m.wikipedia.org/wiki/Stepski_sokol "Stepski sokol") (*Falco cherrug*), 40 parova [malih bijelih čaplji](https://hr.m.wikipedia.org/wiki/Mala_bijela_%C4%8Daplja "Mala bijela čaplja") [^6] (*Egretta garzetta*) te oko 100 pari [divljih gusaka](https://hr.m.wikipedia.org/wiki/Divlja_guska "Divlja guska") (*Anser anser*). U Kopačkokom ritu gnijezdi i više stotina parova patke [njorke](https://hr.m.wikipedia.org/w/index.php?title=Njorka&action=edit&redlink=1 "Njorka (stranica ne postoji)") (*Aythya nyroca*), koja je jedna od najugroženijih europskih vrsta. Prilikom proljetne i jesenske selidbe, Kopački rit predstavlja vrlo značajno odmorište za mnoge vrste ptica močvarica te tada u ritu boravi i više stotina tisuća ptica.

Brod "Orao 1" za turistički obilazak parka

Park prirode Kopački rit ima veliko turističko značenje u [Osječko-baranjskoj županiji](https://hr.m.wikipedia.org/wiki/Osje%C4%8Dko-baranjska_%C5%BEupanija "Osječko-baranjska županija") jer više od trećine turista godišnje posjeti rit. Sam park ima veliki turistički potencijal. Osim očuvane prirode i bogate flore i faune ističe se i kulturno-povijesna baština. U naselju Tikveš je dvorski lovno-rezidencijalni kompleks iz [19\. stoljeća](https://hr.m.wikipedia.org/wiki/19._stolje%C4%87e "19. stoljeće") (koristili su ga kralj Aleksandar i predsjednik Tito) i lovačka ladanjska vila.[^3]

Vrlo brzo se razvija seoski turizam i ekoturizam, ali je još uvijek manje zastupljen od lovnog turizma i rekreativnog ribolova.

- [Park prirode](https://hr.m.wikipedia.org/wiki/Park_prirode "Park prirode")
- [Hrvatski nacionalni parkovi i parkovi prirode](https://hr.m.wikipedia.org/wiki/Hrvatski_nacionalni_parkovi_i_parkovi_prirode "Hrvatski nacionalni parkovi i parkovi prirode")
- [Park prirode Lonjsko polje](https://hr.m.wikipedia.org/wiki/Park_prirode_Lonjsko_polje "Park prirode Lonjsko polje")

|  | [Zajednički poslužitelj](https://commons.wikimedia.org/wiki/Glavna_stranica "commons:Glavna stranica") ima još gradiva o temi **[Kopački rit](https://commons.wikimedia.org/wiki/Category:Kopa%C4%8Dki_rit "commons:Category:Kopački rit")** |
| --- | --- |

- [Službena stranica](https://pp-kopacki-rit.hr/)
- [Javna ustanova "Park prirode Kopački rit"](https://pp-kopacki-rit.hr/wp-content/uploads/2019/06/plan_upravljanja.pdf)

[^1]: [Zakon o Parku prirode "Kopački rit", Narodne novine br. 45/99.](http://narodne-novine.nn.hr/clanci/sluzbeni/270611.html)pristupljeno 21. listopada 2013.

[^2]: [Brošura Turističke zajednice Baranje](http://www.tzbaranje.hr/UserFiles/file/novosti/Vikend-u-Baranji-ljeto-2013-OBILAZAK-BARANJE-ruta-Najpoznatije-u-Baranji-i-Osijek-PDF.pdf) [Arhivirana inačica izvorne stranice](https://web.archive.org/web/20180511215612/http://www.tzbaranje.hr/UserFiles/file/novosti/Vikend-u-Baranji-ljeto-2013-OBILAZAK-BARANJE-ruta-Najpoznatije-u-Baranji-i-Osijek-PDF.pdf) od 11. svibnja 2018. ([Wayback Machine](https://hr.m.wikipedia.org/wiki/Wayback_Machine "Wayback Machine")), (pristupljeno 19. rujna 2015.)

[^3]: [Geografija.hr - Kopački rit](http://www.geografija.hr/clanci/1513/kopacki-rit-turizam-u-parku-prirode) [Arhivirana inačica izvorne stranice](https://web.archive.org/web/20131030182429/http://www.geografija.hr/clanci/1513/kopacki-rit-turizam-u-parku-prirode) od 30. listopada 2013. ([Wayback Machine](https://hr.m.wikipedia.org/wiki/Wayback_Machine "Wayback Machine")), pristupljeno 31. listopada 2013.

[^4]: [Službene stranice parka - O parku](http://www.kopacki-rit.com/oparku.html) [Arhivirana inačica izvorne stranice](https://web.archive.org/web/20131101194646/http://www.kopacki-rit.com/oparku.html) od 1. studenoga 2013. ([Wayback Machine](https://hr.m.wikipedia.org/wiki/Wayback_Machine "Wayback Machine")), pristupljeno 31. listopada 2013.

[^5]: [U Kopačkom ritu pronađena nova vrsta biljke - viseći šaš](https://www.novilist.hr/ostalo/sci-tech/znanost/u-kopackom-ritu-pronadena-nova-vrsta-biljke-viseci-sas/). *Novi list* (engleski). 7. siječnja 2012. Pristupljeno 12. siječnja 2024.

[^6]: [Rječnik standardnih hrvatskih ptičjih naziva](https://www.info.hazu.hr/upload/Image/interreg_cigra/Rje%C4%8Dnik-standardnih-hrvatskih-pti%C4%8Djih-naziva.pdf) (PDF). *[HAZU](https://hr.m.wikipedia.org/wiki/HAZU "HAZU")*. Zavod za orntologiju HAZU. 2018