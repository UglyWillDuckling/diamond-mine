**Ivanjski krijesovi** ili **baklje ivanjske** običaj su paljenja vatre uvečer [23\. lipnja](https://hr.m.wikipedia.org/wiki/23._lipnja "23. lipnja"), uoči svetkovine rođenja [sv. Ivana Krstitelja](https://hr.m.wikipedia.org/wiki/Sveti_Ivan_Krstitelj "Sveti Ivan Krstitelj"), kao dio pučkih proslava [Ivanja](https://hr.m.wikipedia.org/wiki/Ivanje_\(blagdan\) "Ivanje (blagdan)"). Večer u kojoj se pale krijesovi naziva se **Ivanjska noć**.<sup><a href="https://hr.m.wikipedia.org/w/?title=Ivanjski_krijesovi&amp;wprov=rarw1#cite_note-1"><span>[</span>1<span>]</span></a></sup>

![[~/×/0185da88e852400b61cdd96f860dee28_MD5.jpg]]

Ivanjski krijes u Finskoj

![[~/×/ee9187c1cd710afd9abc2b7cfc7e1f4b_MD5.jpg]]

Ivanjski krijes u Poljskoj 1865. godine

Temelji se na pretkršćanskom narodnom običaju koji pripada ciklusu običaja vezanih uz zimski i ljetni [suncostaj](https://hr.m.wikipedia.org/wiki/Suncostaj "Suncostaj"), te proljetnu i jesensku [ravnodnevicu](https://hr.m.wikipedia.org/wiki/Ravnodnevica "Ravnodnevica"). Ivanjski krijesovi vezani su uz [žetvene](https://hr.m.wikipedia.org/wiki/%C5%BDetva "Žetva") običaje i početak ljeta.

Od starine ovi se običaji vežu uz [24\. lipnja](https://hr.m.wikipedia.org/wiki/24._lipnja "24. lipnja"), kad je padao ljetni suncostaj, te je to bio najduži dan u godini. Kako je [julijanski kalendar](https://hr.m.wikipedia.org/wiki/Julijanski_kalendar "Julijanski kalendar") (365,2500 dana) bio nešto duži od [tropske godine](https://hr.m.wikipedia.org/wiki/Tropska_godina "Tropska godina") (365,2422 dana), astronomski se suncostaj pomicao svakog stoljeća za otprilike tri dana, što je zaustavljeno reformom kalendara pape [Grgura XIII.](https://hr.m.wikipedia.org/wiki/Grgur_XIII. "Grgur XIII.") i prihvaćanjem [gregorijanskog kalendara](https://hr.m.wikipedia.org/wiki/Gregorijanski_kalendar "Gregorijanski kalendar"). Otada ljetni suncostaj pada oko [21\. lipnja](https://hr.m.wikipedia.org/wiki/21._lipnja "21. lipnja"). Ivanjske su svečanosti ipak u mnogim dijelovima [Europe](https://hr.m.wikipedia.org/wiki/Europa "Europa") ostale vezane uz svetkovinu rođenja sv. Ivana Krstitelja.

![[~/×/8f70279ec27900b980d9c5492e31d09d_MD5.jpg]]

Ivanjski krijesovi - Chram Mazowiecki RKP (2009)

Od [neolitika](https://hr.m.wikipedia.org/wiki/Neolitik "Neolitik") ljetni suncostaj kroz mnoga je stoljeća ostao važan trenutak godišnjeg ciklusa, a slavlja su se održavala u predvečerje, što se smatralo stvarnim početkom dana. U mnogim su se [poganskim religijama](https://hr.m.wikipedia.org/wiki/Poganstvo "Poganstvo") tog dana prinosile žrtve, koje su kasnije ponekad vezane uz žetvu.

U [7\. stoljeću](https://hr.m.wikipedia.org/wiki/7._stolje%C4%87e "7. stoljeće") sv. Eligije (umro [659.](https://hr.m.wikipedia.org/wiki/659. "659.") ili [660.](https://hr.m.wikipedia.org/wiki/660. "660.") godine) opominje tek pokrštene stanovnike [Flandrije](https://hr.m.wikipedia.org/wiki/Flandrija "Flandrija") protiv sudjelovanja u poganskim svečanostima suncostaja. U njegovu životopisu zapisane su ove Eligijeve riječi:

»Nijedan kršćanin o blagdanu sv. Ivana ili o svetkovini ikojeg drugog sveca ne izvodi obrede suncostaja (solstitia), niti pleše, niti skače, niti pjeva đavolske pjesme.«

Kasnije su se ovi narodni, nekoć poganski običaji, povezali s blagdanom rođenja sv. Ivana Krstitelja, kojemu je dan i najviši mogući [liturgijski](https://hr.m.wikipedia.org/wiki/Liturgija "Liturgija") stupanj, a time i naročita važnost u ciklusu liturgijske godine.

U narodnom vjerovanju širom Europe vladalo je uvjerenje da biljke koje bi bile prikupljene o ivanjskoj noći imaju čudesna ili ljekovita svojstva. Paljeni su krijesovi, a vjerovalo se da oni štite od zlih duhova za koje se mislilo da slobodno lutaju uokolo dok se [sunce](https://hr.m.wikipedia.org/wiki/Sunce "Sunce") opet vraćalo na jug. U kasnijem se razdoblju držalo i da se [vještice](https://hr.m.wikipedia.org/wiki/Vje%C5%A1tice "Vještice") te noći okupljaju kako bi se sastale sa zlim silama. Tako su krijesovi imali zaštiti ljude, stoku i urod od svih nedaća.

U [slavenskim narodima](https://hr.m.wikipedia.org/wiki/Slaveni "Slaveni") ivanjski su običaji vezani uz vodu, plodnost i obredno čišćenje. Obično su djevojke bacale cvjetne vijence u vodu i prema načinu kako plutaju proricale budućnost, mladi su parovi preskakivali krijesove.

Na Pirenejima se održavaju [Festivali vatre ljetnog suncostaja](https://hr.m.wikipedia.org/wiki/Festivali_vatre_ljetnog_suncostaja_na_Pirenejima "Festivali vatre ljetnog suncostaja na Pirenejima").

## Ivanjski krijesovi u Hrvatskoj

U svim [hrvatskim krajevima](https://hr.m.wikipedia.org/wiki/Hrvatska "Hrvatska") postojali su ivanjski običaji, najčešće vezani uz paljenje ivanjskih krijesova, što se u mnogim područjima zadržalo i do današnjeg dana. Pritom se skuplja granje koje se onda zapali, a djeca i mladi ga preskaču. Često se takvi krijesovi pale na bregovima ili uz obale rijeka kako bi ih se moglo vidjeti iz što veće udaljenosti. U [Pokuplju](https://hr.m.wikipedia.org/wiki/Pokuplje "Pokuplje") se osobito sačuvao običaj njihova paljenja uz obalu [Kupe](https://hr.m.wikipedia.org/wiki/Kupa "Kupa"), a slično je i na obalama [Cetine](https://hr.m.wikipedia.org/wiki/Cetina "Cetina") u [Dalmaciji](https://hr.m.wikipedia.org/wiki/Dalmacija "Dalmacija").

Posebne manifestacije pod nazivom „Ivanjski krijesovi“ održavaju se u [Požegi](https://hr.m.wikipedia.org/wiki/Po%C5%BEega "Požega"), [Karlovcu](https://hr.m.wikipedia.org/wiki/Karlovac "Karlovac"), [Đakovu](https://hr.m.wikipedia.org/wiki/%C4%90akovo "Đakovo"), [Donjoj Stubici](https://hr.m.wikipedia.org/wiki/Donja_Stubica "Donja Stubica"), [Lukavcu](https://hr.m.wikipedia.org/wiki/Lukavec_\(Velika_Gorica\) "Lukavec (Velika Gorica)"), [Špišić Bukovici](https://hr.m.wikipedia.org/wiki/%C5%A0pi%C5%A1i%C4%87_Bukovica "Špišić Bukovica"), Krnjaku i drugdje. U [zagrebačkoj Dubravi](https://hr.m.wikipedia.org/wiki/Dubrava_\(Zagreb\) "Dubrava (Zagreb)") održava se „Ivanje u Dubravi”, s paljenjem krijesa i glazbenim programom.<sup><a href="https://hr.m.wikipedia.org/w/?title=Ivanjski_krijesovi&amp;wprov=rarw1#cite_note-2"><span>[</span>2<span>]</span></a></sup>

Uz ivanjske običaje vezana je [komedija](https://hr.m.wikipedia.org/wiki/Komedija "Komedija") [Williama Shakespearea](https://hr.m.wikipedia.org/wiki/William_Shakespeare "William Shakespeare") „ [San Ivanjske noći](https://hr.m.wikipedia.org/wiki/San_ljetne_no%C4%87i "San ljetne noći") “ (*A Midsummer Night's Dream*, [1594.](https://hr.m.wikipedia.org/wiki/1594. "1594."))