---
title: "HbA1c – zašto je važan za kontrolu dijabetesa, kako izgleda test i kako se pripremiti"
source: "https://krenizdravo.dnevnik.hr/zdravlje/pretrage/hba1c-zasto-je-vazan-za-kontrolu-dijabetesa-kako-izgleda-i-kako-se-pripremiti"
author:
  - "[[Kreni zdravo!]]"
published: 2016-12-22
created: 2024-12-15
description: "HbA1c ili glikozilirani hemoglobin najvažniji je test za kontroliranje i dijagnosticiranje dijabetesa oba tipa. Zbog stabilnosti glikoziliranog hemoglobina u krvi, rezultati na ovom testu točniji su od onih dobivenih redovitim mjerenjem glukoze u krvi. Što označava kratica HbA1c? HbA1c oznaka je za određeni dio hemoglobina koji nastaje vezanjem glukoze u molekuli hemoglobina. Hemoglobin je molekula koja"
tags:
  - "clippings"
---
**[[HbA1c]]** ili **glikozilirani** **hemoglobin** najvažniji je test za kontroliranje i dijagnosticiranje [[dijabetesa]] oba tipa. Zbog stabilnosti glikoziliranog hemoglobina u krvi, rezultati na ovom testu točniji su od onih dobivenih redovitim mjerenjem **glukoze u krvi**.

### Što označava kratica HbA1c?

**HbA1c** oznaka je za određeni **dio hemoglobina** koji nastaje vezanjem glukoze u molekuli hemoglobina. [[Hemoglobin]] je molekula koja prenosi kisik i daje crvenu boju krvi. On je **dominantni protein** **u** crvenim krvnim stanicama, **eritrocitima.** Eritrociti se novima zamjenjuju svakih **8 do 12 tjedana**.

Veliku većinu hemoglobina odraslih čini hemoglobin A.

“A” označava odrasli ili tip kod odraslih (eng. odrasla osoba = adult). Iako je sastav molekula ovog proteina većinom jednak, oko 8% hemoglobina čine malo drugačije molekule. Jedna od njih je i [[A1c]]. Hemoglobin A1c dio je koji veže glukozu te se zato naziva **glikoziliranim** **hemoglobinom**.

### Zašto otići na pretragu?

Na pretragu trebate otići **ako sumnjate** da imate dijabetes (učestalo mokrenje, stalna žeđ, umor). No bez obzira na kvalitetu rezultata same pretrage, uvijek je potrebna dodatna pretraga (OGTT) kako bi se dijagnosticirao dijabetes. **Ako** vam **je** dijabetes već **dijagnosticiran,** HbAc1 test se preporučuje **dvaput godišnje ili svaka tri mjeseca**. Kad ili ako se utvrdi povišena vrijednost HbA1c, liječnik propisuje terapiju kojom se pokušava sniziti razina glukoze u krvi.

![mjerenje-glukoze-u-krvi](https://krenizdravo.dnevnik.hr/wp-content/uploads/2016/12/mjerenje-glukoze-u-krvi.jpg?x38585)

Kontrolom, odnosno snižavanjem HbA1c, **sprječava se nastanak ili razvoj** **kroničnih komplikacija šećerne bolesti**. To su mikrovaskularne komplikacije: **retinopatija, neuropatija** i **dijabetička nefropatija** (bolest bubrega). Oni kojima se razina HbA1c snizi za barem 1% imaju manji rizik od **katarakte**, **zatajenja srca** i **amputacije udova** ili **smrti** zbog **bolesti perifernih arterija**.

**Razina glukoze u krvi varira tijekom dana** ovisno o prehrani, fizičkoj aktivnosti i stresu pa mjerenja GUP-a ne govori dovoljno o uspjehu terapije. Zbog toga što opisuje stanje u krvi u periodu od **8 do 12 tjedana što je** životni vijek eritrocita na koje se veže glukoza, HbA1c je od izuzetne važnosti **za **kontinuiranu** kontrolu dijabetesa**.

### Kako izgleda HbA1c pretraga?

Riječ je o krvnoj pretrazi. **Uzorak krvi** dobiva se vađenjem krvi iz vene u laboratoriju ili iz prsta u ordinaciji vašeg liječnika **uz minimalne rizike**.

### Koje su normalne, a koje abnormalne vrijednosti?

**Zdrave osobe** koje nemaju dijabetes imat će **HbA1c manji od 5.7%**. Vrijednosti između tog broja i 6.4% ukazuju na **povećan rizik** od oboljenja od šećerne bolesti, a svaka viša vrijednost znači dijabetes.**HbA1c** i **GUK koreliraju** tako da 6% HbA1c označava 126 mg/dL ili 7 mmol/L, a 7% 154 mg/dL ili 8.6 mmol/L.

**Cilj terapije** osoba oboljelih od dijabetesa je održati razinu **HbA1c između** tih vrijednosti, odnosno **6.5% i 7%**. Terapija u tom slučaju uključuje **promjenu prehrane**, propisivanje **dodatne fizičke aktivnosti,** **lijekova** ili kombinaciju sva tri elementa.

![za-trcanje-s-dijabetesom](https://krenizdravo.dnevnik.hr/wp-content/uploads/2016/12/za-trcanje-s-dijabetesom.jpg?x38585)

### Kako se pripremiti za pretragu?

Za pretragu nisu potrebne posebne pripreme. Hrana pojedena posljednjih nekoliko dana prije uzimanja uzorka krvi nema utjecaj na HbA1c pa **nije potrebno postiti** prije same pretrage, niti promjeniti prehranu nekoliko dana prije pretrage.

### Ograničenja pretrage

HbA1c ne može se koristiti za svakodnevno kratkotrajno praćenje koncentracije glukoze u krvi, niti uočavanje **hipoglikemije** i nije primjereno da se koristi za podešavanje doze inzulina. On **ne zamjenjuje druge pretrage**, odnosno GUK.

Razina HbA1c može se **lažno povećati** u određenim medicinskim uvjetima. Ti uvjeti su:

- zatajenje bubrega,
- kronična pretjerana konzumacija alkohola i
- hipertrigliceridemija (visoka razina triglicerida u krvi).

Medicinska stanja koja mogu **lažno smanjiti HbA1c** su:

- akutni ili kronični gubitak krvi,
- srpasta anemija i
- talasemija.

**U trudnoći** je HbA1c niži za 0,5 % zbog smanjenja udjela stanica u ukupnoj krvi (hemodilucije) i drugih čimbenika. Ova pretraga se ne koristi za dijagnosticiranje trudničkog dijabetesa.
