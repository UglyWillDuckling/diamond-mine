---
source: "https://hr.m.wikipedia.org/wiki/Obi%C4%8Dna_bukva"
published: 2006-08-17
created: 2025-09-21
tags:
---
![[~/×/f32ae7a4f1c1c2f04d215289abfff4e9_MD5.png]]

[

Wiki voli spomenike: fotografiraj kulturna dobra, pomozi Wikipediji i pobijedi!

](https://hr.wikipedia.org/wiki/Wikipedija:Wiki_voli_spomenike)

- [Stranica](https://hr.m.wikipedia.org/wiki/Obi%C4%8Dna_bukva)
- [Razgovor](https://hr.m.wikipedia.org/w/index.php?title=Razgovor:Obi%C4%8Dna_bukva&action=edit&redlink=1)

**Obična bukva** (europska bukva, fafarikula; [lat.](https://hr.m.wikipedia.org/wiki/Latinski_jezik "Latinski jezik")*Fagus sylvatica*) [bjelogorično](https://hr.m.wikipedia.org/wiki/Bjelogorica "Bjelogorica") je [drvo](https://hr.m.wikipedia.org/wiki/Drvo "Drvo") iz porodice *Fagaceae*, najrasprostranjenija [šumska](https://hr.m.wikipedia.org/wiki/%C5%A0uma "Šuma") vrsta drveća u [Hrvatskoj](https://hr.m.wikipedia.org/wiki/Hrvatska "Hrvatska").

![[~/×/aa5a39e92e0b28a041a8af57d0c55cdb_MD5.jpg]]

Nellino stablo ili stablo ljubvi, najpoznatiji je primjerak ove vrste. Nalazi se u blizini Aberforda u Engleskoj

![[~/×/5c9f83959114a809536da15874da35ba_MD5.jpg]]

Presjek debla

![[~/×/30841c6e7a32de799fe4783eeae70b3d_MD5.jpg]]

Čahure plodova

![[~/×/43d28cb452116bcd94ca585f34120bde_MD5.png]]

Rasprostranjenost Obične bukve u Europi.

Bukva raste na brdskim i planinskim položajima [srednje](https://hr.m.wikipedia.org/wiki/Srednja_Europa "Srednja Europa"), [zapadne](https://hr.m.wikipedia.org/wiki/Zapadna_Europa "Zapadna Europa") te [jugoistočne Europe](https://hr.m.wikipedia.org/wiki/Jugoisto%C4%8Dna_Europa "Jugoistočna Europa").

U Hrvatskoj je autohtona [vrsta](https://hr.m.wikipedia.org/wiki/Vrsta "Vrsta") drveća. Raste na [Macelju](https://hr.m.wikipedia.org/wiki/Macelj "Macelj"), [Ivanščici](https://hr.m.wikipedia.org/wiki/Ivan%C5%A1%C4%8Dica "Ivanščica"), [Medvednici](https://hr.m.wikipedia.org/wiki/Medvednica "Medvednica"), [Papuku](https://hr.m.wikipedia.org/wiki/Papuk "Papuk"), [Psunju](https://hr.m.wikipedia.org/wiki/Psunj "Psunj"), [Žumberku](https://hr.m.wikipedia.org/wiki/%C5%BDumbera%C4%8Dka_gora "Žumberačka gora"), u [Gorskom kotaru](https://hr.m.wikipedia.org/wiki/Gorski_kotar "Gorski kotar"), na [Dinari](https://hr.m.wikipedia.org/wiki/Dinara "Dinara"), [Velebitu](https://hr.m.wikipedia.org/wiki/Velebit "Velebit"), [Bilogori](https://hr.m.wikipedia.org/wiki/Bilogora "Bilogora") i [Kalniku](https://hr.m.wikipedia.org/wiki/Kalnik "Kalnik"). U Jugoistočnoj se Europi nalazi oko 13 milijuna hektara bukovih šuma.

Iznad pojasa [hrastovih](https://hr.m.wikipedia.org/wiki/Hrast "Hrast") šuma pa sve do 1200 m nadmorske visine, ostaje posljednji pojas listopadnog drveća u kojem najvažniju ulogu ima bukva. U nekim krajevima javlja se čak iznad pojasa četinarskih šuma na visinama 1800 – 2000 m. Bukva koja raste na toj visini naziva se pretplaninskom bukvom.

Od kraja posljednjeg [ledenog doba](https://hr.m.wikipedia.org/wiki/Ledeno_doba "Ledeno doba"), europska bukva se proširila iz nekoliko izoliranih utočišta u [Alpama](https://hr.m.wikipedia.org/wiki/Alpe "Alpe"), [Karpatima](https://hr.m.wikipedia.org/wiki/Karpati "Karpati"), [Dinaridima](https://hr.m.wikipedia.org/wiki/Dinaridi "Dinaridi"), [Mediteranu](https://hr.m.wikipedia.org/wiki/Mediteran "Mediteran") i [Pirenejima](https://hr.m.wikipedia.org/wiki/Pireneji "Pireneji") u kratkom razdoblju od nekoliko tisuća godina u procesu koji još uvijek traje. Uspješna ekspanzija na cijelom kontinentu povezana je s prilagodljivošću stabla i tolerancijom na različite klimatske, geografske i fizičke uvjete. *[Bukove prašume](https://hr.m.wikipedia.org/wiki/Bukove_pra%C5%A1ume "Bukove prašume")* je zajednički naziv za 94 lokaliteta zaštićenih drevnih bukovih šuma u 18 europskih zemalja koje je [UNESCO](https://hr.m.wikipedia.org/wiki/UNESCO "UNESCO") upisao na [popis mjesta svjetske baštine u Europi](https://hr.m.wikipedia.org/wiki/Popis_mjesta_svjetske_ba%C5%A1tine_u_Europi "Popis mjesta svjetske baštine u Europi").[^1]

Naraste do 40 m visine. Debljina debla može biti i preko 1 m prsnog promjera. [Krošnja](https://hr.m.wikipedia.org/wiki/Kro%C5%A1nja "Krošnja") je široko zaobljena.

[Kora](https://hr.m.wikipedia.org/wiki/Kora_\(biljke\) "Kora (biljke)") debla je siva, glatka i tanka. [Pupovi](https://hr.m.wikipedia.org/wiki/Pup "Pup") su 2 cm dugi, vretenasti, otklonjeni od izbojka pod kutom od 45°. Srčika izbojka je trobrida. Lišće je [eliptično](https://hr.m.wikipedia.org/wiki/Elipsa "Elipsa"), dugo 8 cm. Rub lista je valovit i fino trepavičasto dlakav. List bukve u mladosti je bogat [vitaminom C](https://hr.m.wikipedia.org/wiki/Vitamin_C "Vitamin C"). Cvjetovi su jednospolni u resastim, glavičastim cvatovima. Muški su u okruglim resama na dugoj stapki, ženski po dva cvijeta u kupuli, koja je obrasla končastim ljuskama.

Kupula ili zajednički [ovoj](https://hr.m.wikipedia.org/w/index.php?title=Ovoj&action=edit&redlink=1 "Ovoj (stranica ne postoji)"), nastaje bujanjem cvjetne [osi](https://hr.m.wikipedia.org/wiki/Os "Os"). Za cvjetanja kupula je sočna, poslije otvrdne i postane drvenasta, a njeni se listići pretvore u duge bodljike ili ljuske.

Bukva cvjeta iza listanja, u [travnju](https://hr.m.wikipedia.org/wiki/Travanj "Travanj") ili [svibnju](https://hr.m.wikipedia.org/wiki/Svibanj "Svibanj"). Muški i ženski cvjetovi su na ovogodišnjim izbojcima.

Po dva su [ploda](https://hr.m.wikipedia.org/wiki/Plod "Plod") u kupuli, nazvana bukvice. Smeđi su, trokutasti, jestivi u nuždi. Dozrijevaju u [rujnu](https://hr.m.wikipedia.org/wiki/Rujan "Rujan") ili početkom [listopada](https://hr.m.wikipedia.org/wiki/Listopad "Listopad"), a otpadaju nakon prvih [mrazeva](https://hr.m.wikipedia.org/wiki/Mraz "Mraz") u listopadu ili početkom studenoga. U 1 kg plodova ima 3600 do 6800 bukvica. Klijavost je kratkotrajna, oko 6 [mjeseci](https://hr.m.wikipedia.org/wiki/Mjesec_\(period\) "Mjesec (period)"), a iznosi prosječno oko 35 %.

Zrela kupula puca na 4 dijela. Bukvica ima dvije mesnate, bubrežaste [supke](https://hr.m.wikipedia.org/wiki/Supka "Supka"). Prvi listovi su nasuprotni.

Bukva se oprašuje [vjetrom](https://hr.m.wikipedia.org/wiki/Vjetar "Vjetar"). Punim urodom rađa svake 7. do 12. godine. Počinje imati plodove u starosti od 40 do 50 godina.

Bukove šume dolaze na svim matičnim [supstratima](https://hr.m.wikipedia.org/wiki/Supstrat_\(ekologija\) "Supstrat (ekologija)") (bazofilni, neutrofilni, acidofilni). Podnosi zasjenu najbolje od listopadnog drveća.[Ponik](https://hr.m.wikipedia.org/w/index.php?title=Ponik&action=edit&redlink=1 "Ponik (stranica ne postoji)") je osjetljiviji na [mraz](https://hr.m.wikipedia.org/wiki/Mraz "Mraz") i jako sunce.

[Kora](https://hr.m.wikipedia.org/wiki/Kora_\(biljke\) "Kora (biljke)") je tanka, pa je osjetljiva na naglo osvjetljenje.

Dobro se zakorijenjuje, [korijen](https://hr.m.wikipedia.org/wiki/Korijen_\(biljke\) "Korijen (biljke)") se odlično prilagođuje uvjetima na terenu, otporna je na vjetrove. Traži svježa tla.

Bukva spada i u ljekovito bilje. Koristi se kora mladih grana te katran dobiven suhom destilacijom grančica. Sasvim mladi listovi mogu se jesti u sirovom ili prokuhanom stanju. Jestivi su i prženi plodovi iz kojih se može dobiti kvalitetno jestivo ulje (bukvice sadrže oko 36 % ulja).[^2] [^3]

- Šuma bukve s bijelim šašem (As. *Carici albae-Fagetum* ),
- Šuma bukve s dlakavim šašem (As. *Carici pilosae-Fagetum*),
- Šuma bukve s lazarkinjom (As. *Asperulo odoratae-Fagetum*),
- Šuma bukve s bjelkastom bekicom (As. *Luzulo-Fagetum*),
- Šuma bukve s rebračom (As. *Blechno-Fagetum*),
- Šuma bukve i širokolisne grašolike (As. *Vicio oroboidi-Fagetum*),
- Šuma bukve s velikom mrtvom koprivom (As. *Lamio orvalae-Fagetum*),
- Šuma bukve i crnog graba (As. *Ostryo-Fagetum*),
- Šuma bukve sa širokolisnim gladcem (As. *Laserpitio-Fagetum*),
- Primorska bukova šuma s jesenskom šašikom (As. *Seslerio autumnalis-Fagetum*),
- Šuma bukve s risjem (As. *Erico-Fagetum*),
- Pretplaninska šuma bukve s planinskim divokozjakom (As. *Doronico columnae-Fagetum*),
- Pretplaninska šuma bukve i gorskog javora (As. *Polysticho lonchitis-Fagetum*),
- Pretplaninska šuma bukve s planinskim žabnjakom (As. *Ranunculo platanifolii-Fagetum*),
- Panonska bukovo-jelova šuma (As.*Festuco drymeiae-Abietetum*),
- Dinarska bukovo-jelova šuma (As. *Omphalodo-Fagetum*)

- [Karpatske bukove prašume](https://hr.m.wikipedia.org/wiki/Karpatske_bukove_pra%C5%A1ume "Karpatske bukove prašume")

[^1]: [Ancient and Primeval Beech Forests of the Carpathians and Other Regions of Europe](http://whc.unesco.org/en/list/1133), UNESCO ([engl.](https://hr.m.wikipedia.org/wiki/Engl. "Engl.")) Pristupljeno 13. lipnja 2022.

[^2]: Grlić, Lj., Samoniklo jestivo bilje, Zagreb, 1980., str.109. - 110.

[^3]: [https://pfaf.org/user/plant.aspx?LatinName=Fagus+sylvatica](https://pfaf.org/user/plant.aspx?LatinName=Fagus+sylvatica) Pristupljeno 24.10.2018.