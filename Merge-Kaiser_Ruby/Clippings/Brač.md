---
title: Brač – Wikipedija
source: https://hr.m.wikipedia.org/wiki/Bra%C4%8D
author:
  - "[[Doprinositelji projektima Wikimedije]]"
published: 2005-06-02
created: 2025-08-07
description: 
tags:
  - island
---
**Brač** ([latinski](https://hr.m.wikipedia.org/wiki/Latinski "Latinski"): *Bretia*, *Brattia*; [talijanski](https://hr.m.wikipedia.org/wiki/Talijanski "Talijanski"): *Brazza,*[čakavski](https://hr.m.wikipedia.org/wiki/%C4%8Cakavsko_narje%C4%8Dje "Čakavsko narječje"): *Broč*) je [otok](https://hr.m.wikipedia.org/wiki/Otok "Otok") u [Hrvatskoj](https://hr.m.wikipedia.org/wiki/Hrvatska "Hrvatska") u [Jadranskom moru](https://hr.m.wikipedia.org/wiki/Jadransko_more "Jadransko more") ispred [Splita](https://hr.m.wikipedia.org/wiki/Split "Split"). S površinom od 395 km <sup>2</sup>, to je najveći otok [Dalmacije](https://hr.m.wikipedia.org/wiki/Dalmacija "Dalmacija") i treći najveći otok Jadranskog mora.

Brač je najveći [srednjodalmatinski otok](https://hr.m.wikipedia.org/w/index.php?title=Srednjodalmatinski_otoci&action=edit&redlink=1 "Srednjodalmatinski otoci (stranica ne postoji)"). Dug je oko 40 km, a širok prosječno 12 km. S ukupnom površinom od 395 [km²](https://hr.m.wikipedia.org/wiki/Km%C2%B2 "Km²") je treći otok po veličini na Jadranu. Od kopna je [Bračkim kanalom](https://hr.m.wikipedia.org/wiki/Bra%C4%8Dki_kanal "Brački kanal") (najveće dubine 78m) udaljen 6 do 13 km. Prema zapadu je od otoka [Šolte](https://hr.m.wikipedia.org/wiki/%C5%A0olta "Šolta") odvojen [Splitskim vratima](https://hr.m.wikipedia.org/wiki/Splitska_vrata "Splitska vrata"), a prema jugu od otoka [Hvara](https://hr.m.wikipedia.org/wiki/Hvar "Hvar") [Hvarskim kanalom](https://hr.m.wikipedia.org/wiki/Hvarski_kanal "Hvarski kanal") (dubine 91 m).

Otok je izgrađen od [karbonatno-vapnenačkih stijena](https://hr.m.wikipedia.org/w/index.php?title=Karbonatno-vapnena%C4%8Dka_stijena&action=edit&redlink=1 "Karbonatno-vapnenačka stijena (stranica ne postoji)"), a nastao je prije otprilike 100 milijuna godina u razdoblju [krede](https://hr.m.wikipedia.org/wiki/Kreda_\(period\) "Kreda (period)"), ali tek u [holocenu](https://hr.m.wikipedia.org/wiki/Holocen "Holocen") postaje otok. [Erozijom](https://hr.m.wikipedia.org/wiki/Erozija "Erozija") i taloženjem nastale su i druge vrste tla, tako da se danas sastoji od [vapnenca](https://hr.m.wikipedia.org/wiki/Vapnenac "Vapnenac"), [pješčenjaka](https://hr.m.wikipedia.org/wiki/Pje%C5%A1%C4%8Denjak "Pješčenjak"), [breča](https://hr.m.wikipedia.org/w/index.php?title=Bre%C4%8D&action=edit&redlink=1 "Breč (stranica ne postoji)"), [gline](https://hr.m.wikipedia.org/wiki/Glina_\(tlo\) "Glina (tlo)") i [crvenice](https://hr.m.wikipedia.org/wiki/Crvenica "Crvenica").

Najviši vrh je [Vidova gora](https://hr.m.wikipedia.org/wiki/Vidova_gora "Vidova gora"), inače i najviši vrh svih jadranskih otoka (778 m/ [nm](https://hr.m.wikipedia.org/wiki/Nadmorska_visina "Nadmorska visina")).

Prema popisu stanovništva iz [2011.](https://hr.m.wikipedia.org/wiki/2011. "2011."), Brač ima 14.434 stanovnika.<sup><a href="https://hr.m.wikipedia.org/wiki/#cite_note-2"><span>[</span>2<span>]</span></a></sup> U [srednjem vijeku](https://hr.m.wikipedia.org/wiki/Srednji_vijek "Srednji vijek"), kada staro ilirsko-rimsko stanovništvo postupno odumire, prevladava novo stanovništvo [Neretvana](https://hr.m.wikipedia.org/wiki/Neretvani "Neretvani") i osobito [Hrvata](https://hr.m.wikipedia.org/wiki/Hrvati "Hrvati") koji su danas većinski stanovnici otoka Brača. Najzastupljenije je [čakavsko narječje](https://hr.m.wikipedia.org/wiki/%C4%8Cakavsko_narje%C4%8Dje "Čakavsko narječje") u raznim svojim inačicama (čakavski, čokavski, cakavski, cokavski), a na krajnjem istoku otoka se govori [štokavskim narječjem](https://hr.m.wikipedia.org/wiki/%C5%A0tokavsko_narje%C4%8Dje "Štokavsko narječje").

Prema podacima [Jerolima Cornera](https://hr.m.wikipedia.org/w/index.php?title=Jerolim_Corner&action=edit&redlink=1 "Jerolim Corner (stranica ne postoji)"), generalnoga providura, [1682.](https://hr.m.wikipedia.org/wiki/1682. "1682.") godine na Braču je bilo 5 222 stanovnika, od čega 1 688 muškaraca i 2 040 žena te 890 muške i 604 ženske djece. Pred padom Mletačke Republike [1796.](https://hr.m.wikipedia.org/wiki/1796. "1796.") taj broj se popeo na 10 988 stanovnika. Vrhunac naseljenosti zabilježen je [1900.](https://hr.m.wikipedia.org/wiki/1900. "1900.") kad je na otoku živjelo 24 000 ljudi.

  

![[~/×/be378d6517f37d9921f6db1803e90000_MD5.jpg]]

[Sutivan](https://hr.m.wikipedia.org/wiki/Sutivan "Sutivan")

![[~/×/3d9eb159ba82d43cae62074c2191f9e6_MD5.jpg]]

[Ložišća](https://hr.m.wikipedia.org/wiki/Lo%C5%BEi%C5%A1%C4%87a "Ložišća")

![[~/×/8d7e39209cc64bd93a9b0cff642eaf00_MD5.jpg]]

[Povlja](https://hr.m.wikipedia.org/wiki/Povlja "Povlja")

![[~/×/cb281aaabb3078ebbee1801f0ee01f04_MD5.jpg]]

Pogled na Zlatni rat

Arheološka istraživanja su potvrdila postojanje ljudskih zajednica na otoku još u [paleolitiku](https://hr.m.wikipedia.org/wiki/Paleolitik "Paleolitik") ([spilja Kopačina](https://hr.m.wikipedia.org/w/index.php?title=Spilja_Kopa%C4%8Dina&action=edit&redlink=1 "Spilja Kopačina (stranica ne postoji)") između [Supetra](https://hr.m.wikipedia.org/wiki/Supetar "Supetar") i [Donjeg Humca](https://hr.m.wikipedia.org/wiki/Donji_Humac "Donji Humac")). Začudo, nema potvrđenih nalaza iz [neolitika](https://hr.m.wikipedia.org/wiki/Neolitik "Neolitik"). Kasnije, u [brončanom](https://hr.m.wikipedia.org/wiki/Bron%C4%8Dano_doba "Brončano doba") i [željeznom dobu](https://hr.m.wikipedia.org/wiki/%C5%BDeljezno_doba "Željezno doba"), otok naseljavaju [Iliri](https://hr.m.wikipedia.org/wiki/Iliri "Iliri") koji su uglavnom obitavali u unutrašnjosti otoka, a od kojih su nam sačuvane brojne [gradine](https://hr.m.wikipedia.org/wiki/Gradina_\(tip_naselja\) "Gradina (tip naselja)") (najpoznatije su Rat kod [Ložišća](https://hr.m.wikipedia.org/wiki/Lo%C5%BEi%C5%A1%C4%87a "Ložišća"), [Velo Gračišće](https://hr.m.wikipedia.org/w/index.php?title=Velo_Gra%C4%8Di%C5%A1%C4%87e&action=edit&redlink=1 "Velo Gračišće (stranica ne postoji)") kod [Selaca](https://hr.m.wikipedia.org/wiki/Selca "Selca") i [Koštilo](https://hr.m.wikipedia.org/wiki/Ko%C5%A1tilo_\(zidine\) "Koštilo (zidine)") kod [Bola](https://hr.m.wikipedia.org/wiki/Bol_\(op%C4%87ina\) "Bol (općina)")).

Iako je u [4\. stoljeću pr. Kr.](https://hr.m.wikipedia.org/wiki/4._stolje%C4%87e_pr._Kr. "4. stoljeće pr. Kr.")[grčka kolonizacija](https://hr.m.wikipedia.org/w/index.php?title=Gr%C4%8Dka_kolonizacija&action=edit&redlink=1 "Grčka kolonizacija (stranica ne postoji)") zahvatila i [jadranske otoke i obalu](https://hr.m.wikipedia.org/wiki/Gr%C4%8Dka_kolonizacija_na_Jadranu "Grčka kolonizacija na Jadranu"), nema naznake osnivanja grčkih kolonija na Braču. Grci su izgleda bili usputni posjetitelji na otoku i to na mjestu gdje je bila glavna postaja trgovine s Ilirima na Braču – [Vičja luka](https://hr.m.wikipedia.org/wiki/Vi%C4%8Dja_luka "Vičja luka") kod Ložišća, gdje su nađeni grčki predmeti. Brač je bio na putu trgovcima koji su iz [Isse](https://hr.m.wikipedia.org/wiki/Issa "Issa") plovili prema [Saloni](https://hr.m.wikipedia.org/wiki/Salona "Salona"), a i onima koji su plovili prema dolini rijeke [Po](https://hr.m.wikipedia.org/wiki/Po "Po").

Nakon dugih borbi s [Delmatima](https://hr.m.wikipedia.org/wiki/Delmati "Delmati"), [Rimljani](https://hr.m.wikipedia.org/wiki/Rimljani "Rimljani") su 9. godine konačno slomili njihov otpor. Osniva se provincija [Dalmacija](https://hr.m.wikipedia.org/wiki/Dalmacija "Dalmacija") čiji je glavni grad bila Salona. Vjerojatno zbog njene blizine, na Braču nije osnovano veće naselje, iako se dokazi rimske prisutnosti nalaze po cijelom otoku ([villae rusticae](https://hr.m.wikipedia.org/wiki/Villa_rustica "Villa rustica"), [cisterne](https://hr.m.wikipedia.org/w/index.php?title=Rimska_cisterna&action=edit&redlink=1 "Rimska cisterna (stranica ne postoji)"), [pojila](https://hr.m.wikipedia.org/w/index.php?title=Pojilo_za_stoku&action=edit&redlink=1 "Pojilo za stoku (stranica ne postoji)") za stoku, [tijesci za vino](https://hr.m.wikipedia.org/w/index.php?title=Tijesak_za_vino&action=edit&redlink=1 "Tijesak za vino (stranica ne postoji)") i [ulje](https://hr.m.wikipedia.org/w/index.php?title=Tijesak_za_ulje&action=edit&redlink=1 "Tijesak za ulje (stranica ne postoji)"), [sarkofazi](https://hr.m.wikipedia.org/wiki/Sarkofag "Sarkofag"), ostatci pristaništa – [Splitska](https://hr.m.wikipedia.org/wiki/Splitska "Splitska"), Bol, uvala [Lovrečina](https://hr.m.wikipedia.org/w/index.php?title=Lovre%C4%8Dina&action=edit&redlink=1 "Lovrečina (stranica ne postoji)")). Najveći je značaj za otok ipak imalo [kamenarstvo](https://hr.m.wikipedia.org/w/index.php?title=Kamenarstvo&action=edit&redlink=1 "Kamenarstvo (stranica ne postoji)"). Bogati slojevi [vapnenca](https://hr.m.wikipedia.org/wiki/Vapnenac "Vapnenac") su pogodovali razvoju ovog obrta, o čemu govore spomenici na širem području, posebice iz Salone i [Aspalathosa](https://hr.m.wikipedia.org/w/index.php?title=Aspalathos&action=edit&redlink=1 "Aspalathos (stranica ne postoji)"). Najvažniji kamenolomi su bili Plate, Stražišće i Rasohe između Splitske i [Škripa](https://hr.m.wikipedia.org/wiki/%C5%A0krip "Škrip"). Odatle se kamen dopremao u luku Splitsku, a zatim do gradilišta Salone i [Dioklecijanove palače](https://hr.m.wikipedia.org/wiki/Dioklecijanova_pala%C4%8Da "Dioklecijanova palača"). O svemu ovome svjedoče brojni [epigrafski](https://hr.m.wikipedia.org/w/index.php?title=Epigrafija&action=edit&redlink=1 "Epigrafija (stranica ne postoji)") spomenici na otoku.

Nakon što su Salonu razorili [Avari](https://hr.m.wikipedia.org/wiki/Avari "Avari") i [Slaveni](https://hr.m.wikipedia.org/wiki/Slaveni "Slaveni"), Brač postaje utočište salonitanskim prebjezima, a nedugo nakon toga i [Slaveni](https://hr.m.wikipedia.org/wiki/Slaveni "Slaveni") počinju naseljavati otok. Prema tradiciji koja je trajala stoljećima, ti su izbjegli Salonitanci osnovali mjesto Škrip. Gledano politički, Brač je bio pod [Bizantskim](https://hr.m.wikipedia.org/wiki/Bizant "Bizant") carstvom.

U 12. stoljeću Hrvatska je s dalmatinskim gradovima pripojena [Ugarskoj](https://hr.m.wikipedia.org/wiki/Ugarska "Ugarska"), ali Brač još dugo zadržava političku samostalnost. Od [1268.](https://hr.m.wikipedia.org/wiki/1268. "1268.") do [1357.](https://hr.m.wikipedia.org/wiki/1357. "1357."), Bračani su priznavali [mletačku](https://hr.m.wikipedia.org/wiki/Mleta%C4%8Dka_Republika "Mletačka Republika") vlast, a zatim [ugarsko-hrvatsku](https://hr.m.wikipedia.org/wiki/Ugarsko-Hrvatska "Ugarsko-Hrvatska"), zadržavajući uvijek svoju komunalnu samoupravu i stare povlastice. Godine [1420.](https://hr.m.wikipedia.org/wiki/1420. "1420.") započinje dugotrajna mletačka uprava cijelom Dalmacijom s iznimkom [Dubrovačke republike](https://hr.m.wikipedia.org/wiki/Dubrova%C4%8Dka_Republika "Dubrovačka Republika").

Do 13. stoljeća bračka se samouprava razvila do komunalne uprave s vlastitom organizacijom, upravnim službama i propisima. Na čelu komune stajao je knez koji se ranije birao medu otočkim plemićima, a kasnije ga je slala Venecija. Vrhovnu vlast, Veliko vijeće, sačinjavali su svi brački plemići. Uz njega je postojalo Malo vijeće i Vijeće mudrih. Sjedište komune bilo je u [Nerežišćima](https://hr.m.wikipedia.org/wiki/Nere%C5%BEi%C5%A1%C4%87a "Nerežišća"). Uz Skup plemića sastajao se i Skup pučana koji je imao znatno manja prava.

Službeni jezik bio je [latinski](https://hr.m.wikipedia.org/wiki/Latinski_jezik "Latinski jezik"), ali svakodnevni [hrvatski](https://hr.m.wikipedia.org/wiki/Hrvatski_jezik "Hrvatski jezik"), kao što je svakodnevno [Pismo](https://hr.m.wikipedia.org/wiki/Pismo_\(grafija\) "Pismo (grafija)") i ono službenih isprava, bila [hrvatska ćirilica](https://hr.m.wikipedia.org/wiki/Hrvatska_%C4%87irilica "Hrvatska ćirilica"), kojom je napisana i [Povaljska listina](https://hr.m.wikipedia.org/wiki/Povaljska_listina "Povaljska listina") 1184., najstarija i najvažnija sačuvana isprava srednjovjekovnog Brača.

Stanovništvo otoka bavilo se u srednjem vijeku [stočarstvom](https://hr.m.wikipedia.org/wiki/Sto%C4%8Darstvo "Stočarstvo"), [šumarstvom](https://hr.m.wikipedia.org/wiki/%C5%A0umarstvo "Šumarstvo"), [poljoprivredom](https://hr.m.wikipedia.org/wiki/Poljoprivreda "Poljoprivreda"), [ribarstvom](https://hr.m.wikipedia.org/wiki/Ribarstvo "Ribarstvo"), kamenarstvom i [trgovinom](https://hr.m.wikipedia.org/wiki/Trgovina "Trgovina"). Mletačka vladavina na Braču trajala je gotovo četiri stoljeća, od 1420. – [1797.](https://hr.m.wikipedia.org/wiki/1797. "1797.") Presudan događaj bila su osvajanja [Turaka](https://hr.m.wikipedia.org/wiki/Osmansko_Carstvo "Osmansko Carstvo") koji su se u 16. st. zalijetali sve do mora.

Nakon pada Bosne stanovništvo bježi u Dalmaciju, a mnogi dalje na otoke, osobito na Brač, a među njima se posebno ističu [Poljičani](https://hr.m.wikipedia.org/wiki/Polji%C4%8Dka_Republika "Poljička Republika") i [Omišani](https://hr.m.wikipedia.org/wiki/Omi%C5%A1 "Omiš"). Tada dolazi do premještanja bračkih naselja iz unutrašnjosti na obalu otoka, a stvaraju se i nova naselja: Bol, [Milna](https://hr.m.wikipedia.org/wiki/Milna_\(op%C4%87ina\) "Milna (općina)"), [Postira](https://hr.m.wikipedia.org/wiki/Postira "Postira"), [Povlja](https://hr.m.wikipedia.org/wiki/Povlja "Povlja"), [Pučišća](https://hr.m.wikipedia.org/wiki/Pu%C4%8Di%C5%A1%C4%87a "Pučišća"), Splitska, [Sumartin](https://hr.m.wikipedia.org/wiki/Sumartin "Sumartin"), Supetar i Sutivan.

![[~/×/8834ca421d976df90ec1e4d0d488cc5d_MD5.jpg]]

[Supetar](https://hr.m.wikipedia.org/wiki/Supetar "Supetar")

Nakon prestanka turske opasnosti u Dalmaciji u 18. st., razvijaju su bračka obalna naselja u male gradove. Rasadišta pismenosti i kulture bili su samostani u Povljima, Pučišćima, Sumartinu, Bolu i u pustinjačkim naseljima u [Blacima](https://hr.m.wikipedia.org/wiki/Pustinja_Blaca "Pustinja Blaca"), Dračevoj luci i dr.

[Francuska](https://hr.m.wikipedia.org/wiki/Francuska "Francuska") uprava na otoku Braču (1805-1813) uslijedila je nakon sloma Mletačke Republike 1797. i trajala je sve do [Napoleonova](https://hr.m.wikipedia.org/wiki/Napoleon "Napoleon") sloma 1813. Bečkim kongresom 1814. Brač i cijela [Dalmacija](https://hr.m.wikipedia.org/wiki/Dalmacija "Dalmacija") pripali su [Austriji](https://hr.m.wikipedia.org/wiki/Austrija "Austrija"). Austo-ugarska uprava je 1827. prijemestila glavnu upravnu ulogu iz Nerežišća na Supetar.

U proljeće 1941. Brač je okupirala [talijanska](https://hr.m.wikipedia.org/wiki/Italija "Italija") vojska. Sljedeće godine organizirani su u svim mjestima narodnooslobodilački odbori i poduzimaju se borbene akcije protiv okupatora. Talijani zbog toga uhićuju i strijeljaju stanovništvo i spaljuju Selca (strahoviti požar, opisan u pjesmama), Novo Selo, [Gornji Humac](https://hr.m.wikipedia.org/wiki/Gornji_Humac "Gornji Humac"), [Pražnica](https://hr.m.wikipedia.org/wiki/Pra%C5%BEnica "Pražnica"), Pučišća, [Dračevicu](https://hr.m.wikipedia.org/wiki/Dra%C4%8Devica "Dračevica") i Bol.

Nakon kapitulacije Italije u jesen 1943. narod razoružava talijansku vojsku i oslobađa otok nekoliko mjeseci, do dolaska [ustaša](https://hr.m.wikipedia.org/wiki/Usta%C5%A1e "Ustaše") (u listopadu). U siječnju 1944. dolazi do [njemačke](https://hr.m.wikipedia.org/wiki/Njema%C4%8Dka "Njemačka") okupacije. U lipnju 1944. započinje desant s [Visa](https://hr.m.wikipedia.org/wiki/Vis "Vis") na Brač, na kojemu je smješteno 1800 njemačkih vojnika. Do 18. srpnja 1944. osvojen je i oslobođen cijeli Brač.

U ljeto 1991. [Hrvatsku](https://hr.m.wikipedia.org/wiki/Hrvatska "Hrvatska") je napala [jugoslavenska](https://hr.m.wikipedia.org/wiki/SFRJ "SFRJ") vojska. Nakon osvajanja topničkih bitnica [Jugoslavenske ratne mornarice](https://hr.m.wikipedia.org/wiki/JRM "JRM") (JRM), tijekom listopada 1991. uređeni su i posjednuti paljbeni položaji obalnog topništva na Šolti koji su ubrzo zatim djelovali u pomorskom [Boju u Splitskom kanalu](https://hr.m.wikipedia.org/wiki/Boj_u_Splitskom_kanalu "Boj u Splitskom kanalu") s početka [Domovinskog rata](https://hr.m.wikipedia.org/wiki/Domovinski_rat "Domovinski rat"). Bitka se odvila između snaga [Hrvatske ratne mornarice](https://hr.m.wikipedia.org/wiki/HRM "HRM") (HRM) i znatno nadmoćnijih snaga JRM [14.](https://hr.m.wikipedia.org/wiki/14._studenog "14. studenog") i [15\. studenog](https://hr.m.wikipedia.org/wiki/15._studenog "15. studenog") [1991.](https://hr.m.wikipedia.org/wiki/1991. "1991.") godine u [Splitskom kanalu](https://hr.m.wikipedia.org/wiki/Splitski_kanal "Splitski kanal").

Bračani su organizirali obrambene jedinice i započeli s [diverzijama](https://hr.m.wikipedia.org/wiki/Diverzija "Diverzija") na ratne brodove postavljene pred otokom, koji su 14. i 15. studenoga 1991. bombardirali zapadni dio Brača (okolicu Milne i Bračku stranu Splitskih vrata) te [Split](https://hr.m.wikipedia.org/wiki/Split "Split"). Smrtno je nastradao jedan mladi branitelj na otoku. Branitelji s Brača tada obaraju 2 aviona jugo-armije. U daljnjoj borbi i otporu agresiji po svim su hrvatskim bojištima ravnopravno sudjelovali i brački branitelji.

Nakon rata, otok Brač se uključuje u [Splitsko-dalmatinsku županiju](https://hr.m.wikipedia.org/wiki/Splitsko-dalmatinska_%C5%BEupanija "Splitsko-dalmatinska županija"), a administrativno je podijeljen na grad Supetar i općine Milna, Sutivan, Nerežišča, Postira, Bol, Pučišća i Selca.<sup><a href="https://hr.m.wikipedia.org/wiki/#cite_note-3"><span>[</span>3<span>]</span></a></sup>

![[~/×/4be49b1a3eb2dab3319802bd7ce6288f_MD5.jpg]]

[Bol](https://hr.m.wikipedia.org/wiki/Bol_\(Bra%C4%8D\) "Bol (Brač)")

Iz razdoblja ranog srednjeg vijeka, kada na otok dolaze Neretvani i Hrvati djeluje na otoku više samostana, a sačuvane su i mnoge crkvice koje se danas mogu vidjeti razbacane po unutrašnjosti otoka. Društveni razvitak i kultura bračkog stanovništva ogledaju se u Bračkom statutu koji je organizirao život stanovništva od 13. do 18. stoljeća.

Razvijena kultura stanovanja na Braču vidljiva je na palačama bračkog plemstva, kao i na skromnoj arhitekturi bračkih pomorca, težaka i ribara. Ne samo pojedine stambene građevine, nego i cijela naselja koja se od 16. stoljeća oblikuju na obalama otoka, ukazuju na razvijeni stupanj urbanističke i općenito kulturne svijesti otočkog stanovništva. Treba spomenuti i poznatu [Pustinju Blaca](https://hr.m.wikipedia.org/wiki/Pustinja_Blaca "Pustinja Blaca") koja je jedan od mogućih hrvatskih kandidata za uvrštenje u [UNESCO](https://hr.m.wikipedia.org/wiki/UNESCO "UNESCO") spomeničku baštinu, kao i [Zmajevu ili Dragonjinu spilju](https://hr.m.wikipedia.org/w/index.php?title=Zmajeva_spilja&action=edit&redlink=1 "Zmajeva spilja (stranica ne postoji)").

[Renesansna](https://hr.m.wikipedia.org/wiki/Renesansa "Renesansa") kultura i umjetnost cvali su na otoku kao i na cijelom dalmatinskom primorju. Ostavili su svjedočanstva u crkvama, crkvicama i palačama, kao i u skulpturama i reljefima po brojnim otočkim crkvama. Brački su kamenolomi privukli slavne renesansne graditelje i kipare koji su djelovali u Dalmaciji, poput [Jurja Dalmatinca](https://hr.m.wikipedia.org/wiki/Juraj_Dalmatinac "Juraj Dalmatinac"), [Andrije Alešija](https://hr.m.wikipedia.org/wiki/Andrija_Ale%C5%A1i "Andrija Aleši") i [Nikole Firentinca](https://hr.m.wikipedia.org/wiki/Nikola_Firentinac "Nikola Firentinac"), pa se njihova djela nalaze po cijelom otoku.

U doba buđenja nacionalne svijesti u drugoj polovici 19. stoljeća, centri kulture i književnosti postaju hrvatske čitaonice po bračkim gradićima. U rujnu 1868. godine osnovana je prva hrvatska čitaonica u Pučišćima, među prvima u Dalmaciji, pod imenom *Hrvatski skup*, a na inicijativu tadašnjeg pučiškog župnika don Petra Lukšića i pučiškog glavara Mihovila Mora.<sup><a href="https://hr.m.wikipedia.org/wiki/#cite_note-4"><span>[</span>4<span>]</span></a></sup> U žaru [panslavenstva](https://hr.m.wikipedia.org/wiki/Panslavizam "Panslavizam") Selčani podižu 1911. godine prvi spomenik ruskom književniku [Lavu Tolstoju](https://hr.m.wikipedia.org/wiki/Lav_Tolstoj "Lav Tolstoj").

Na Braču je djetinjstvo proveo i veliki hrvatski pjesnik [Vladimir Nazor](https://hr.m.wikipedia.org/wiki/Vladimir_Nazor "Vladimir Nazor") (1876. – 1949.). Povijesno-kulturni spomenici Brača nalaze se u [Zavičajnom muzeju otoka Brača](https://hr.m.wikipedia.org/w/index.php?title=Zavi%C4%8Dajni_muzej_otoka_Bra%C4%8Da&action=edit&redlink=1 "Zavičajni muzej otoka Brača (stranica ne postoji)") u Škripu, a djela bračkih umjetnika i onih koji su djelovali na otoku u Galeriji "Branislav Dešković" u Bolu.

Od velikog značenja za poznavanje prošlosti otoka su i redovita izdanja *Bračkog zbornika*.

- [Ragbi klub Brač](https://hr.m.wikipedia.org/wiki/Ragbi_klub_Bra%C4%8D "Ragbi klub Brač")
- vaterpolski klub " [Pučišća](https://hr.m.wikipedia.org/wiki/Vaterpolski_klub_Pu%C4%8Di%C5%A1%C4%87a "Vaterpolski klub Pučišća") "
- Nogometni klub Postira Sardi
- Nogometni klub Jadran Supetar
- Karate klub Brač
- boćarski klub
- MNK Bol
- MNK Fortuna Povlja

- [Arsen Bauk](https://hr.m.wikipedia.org/wiki/Arsen_Bauk "Arsen Bauk"), bivši ministar u Ministarstvu državne uprave (rođ. 1973.)
- [Branko Belan](https://hr.m.wikipedia.org/wiki/Branko_Belan "Branko Belan"), filmski redatelj i novelist (1912.–1986.)
- [Trifun Bokanić](https://hr.m.wikipedia.org/wiki/Trifun_Bokani%C4%87 "Trifun Bokanić"), klesar i graditelj (1575.–1609.)
- [Frane Bonačić](https://hr.m.wikipedia.org/wiki/Frano_Bona%C4%8Di%C4%87 "Frano Bonačić"), svećenik-pravnik (1724.–1788.)
- [Juraj Bonači](https://hr.m.wikipedia.org/wiki/Juraj_Bona%C4%8Di "Juraj Bonači"), mornarički časnik (1903.–1971.)
- [Luka Bonačić Dorić](https://hr.m.wikipedia.org/wiki/Luka_Bona%C4%8Di%C4%87_Dori%C4%87 "Luka Bonačić Dorić"), čileanski povjesničar i pisac (1884.−1961.)
- [Jerolim Blaž Bonačić](https://hr.m.wikipedia.org/wiki/Jerolim_Bla%C5%BE_Bona%C4%8Di%C4%87 "Jerolim Blaž Bonačić"), biskup i književnik (1709.–1762.)
- [Gajo Bulat](https://hr.m.wikipedia.org/wiki/Gajo_Filomen_Bulat "Gajo Filomen Bulat"), odvjetnik i političar (1836.–1900.)
- [Jorjo Cerinić](https://hr.m.wikipedia.org/wiki/Jorjo_Cerini%C4%87 "Jorjo Cerinić"), pjesnik (1914.–?)
- [Branislav Dešković](https://hr.m.wikipedia.org/wiki/Branislav_De%C5%A1kovi%C4%87 "Branislav Dešković"), kipar (1883.–1939.)
- [John Owen Dominis](https://hr.m.wikipedia.org/wiki/John_Owen_Dominis "John Owen Dominis"), havajski guverner i princ-suprug (1832.–1891.)
- [Andre Dorotić](https://hr.m.wikipedia.org/wiki/Andrija_Doroti%C4%87 "Andrija Dorotić"), političar, filozof i politički pisac (1761.–1837.)
- [Branimir Dorotić](https://hr.m.wikipedia.org/wiki/Branimir_Doroti%C4%87 "Branimir Dorotić"), slikar, ilustrator, i pedagog (rođ. 1951.)
- don [Nikola Eterović](https://hr.m.wikipedia.org/wiki/Nikola_Eterovi%C4%87 "Nikola Eterović"), nadbiskup i apostolski nuncij (rođ. 1951.)
- [Ramón Díaz Eterović](https://hr.m.wikipedia.org/wiki/Ram%C3%B3n_D%C3%ADaz_Eterovi%C4%87 "Ramón Díaz Eterović"), čileanski pisac (rođ. 1956.)
- don [Đorđo Gospodnetić](https://hr.m.wikipedia.org/wiki/Juraj_Gospodneti%C4%87 "Juraj Gospodnetić"), svećenik i mučenik (1910.–1941.)
- [Petar Hranuelli](https://hr.m.wikipedia.org/wiki/Petar_Hranuelli "Petar Hranuelli"), kipar i umjetnik stakla (rođ. 1975.)
- [Žan Jakopač](https://hr.m.wikipedia.org/wiki/%C5%BDan_Jakopa%C4%8D "Žan Jakopač"), glazbenik i televizijski voditelj (rođ. 1967.)
- [Ida Stipčić Jakšić](https://hr.m.wikipedia.org/wiki/Ida_Stip%C4%8Di%C4%87_Jak%C5%A1i%C4%87 "Ida Stipčić Jakšić"), modna dizajnerica (rođ. 1959.)
- [Ivica Jakšić - Puko](https://hr.m.wikipedia.org/w/index.php?title=Ivica_Jak%C5%A1i%C4%87_-_Puko&action=edit&redlink=1 "Ivica Jakšić - Puko (stranica ne postoji)"), umjetnik (rođ. 1955.)
- [Andre Jutronić](https://hr.m.wikipedia.org/wiki/Andre_Jutroni%C4%87 "Andre Jutronić"), geograf (1895.–1977.)
- [Miro Kačić](https://hr.m.wikipedia.org/wiki/Miro_Ka%C4%8Di%C4%87 "Miro Kačić"), jezikoslovac (1946.–2001.)
- [Duško Kečkemet](https://hr.m.wikipedia.org/wiki/Du%C5%A1ko_Ke%C4%8Dkemet "Duško Kečkemet"), povjesničar umjetnosti (1923.–2020.)
- [Branko Lentić](https://hr.m.wikipedia.org/wiki/Branko_Lenti%C4%87 "Branko Lentić"), novinar i redatelj dokumentarnih filmova (1938.–2018.)
- [Ivo Lentić](https://hr.m.wikipedia.org/wiki/Ivo_Lenti%C4%87 "Ivo Lentić"), povjesničar umjetnosti (1927.–2008.)
- [Milan Lentić](https://hr.m.wikipedia.org/w/index.php?title=Milan_Lenti%C4%87&action=edit&redlink=1 "Milan Lentić (stranica ne postoji)"), skladatelj, glumac i pisac (1920.–1996.)
- [Androniko Lukšić](https://hr.m.wikipedia.org/wiki/Androniko_Luk%C5%A1i%C4%87 "Androniko Lukšić"), čileanski poduzetnik (1926.–2005.)
- [Ivo Marinković *Slavko*](https://hr.m.wikipedia.org/wiki/Ivan_Marinkovi%C4%87 "Ivan Marinković"), profesor, sudionik Narodnooslobodilačke borbe i narodni heroj Jugoslavije (1905.—1943.)
- [Ive Marković-Kora](https://hr.m.wikipedia.org/wiki/Ive_Markovi%C4%87-Kora "Ive Marković-Kora"), pjesnik i kipar (rođ. 1947.)
- [Ante Čedo Martinić](https://hr.m.wikipedia.org/wiki/Ante_%C4%8Cedo_Martini%C4%87 "Ante Čedo Martinić"), glumac (1960.–2011.)
- [Jerko Matulić](https://hr.m.wikipedia.org/wiki/Jerko_Matuli%C4%87 "Jerko Matulić"), rukometaš (rođ. 1990.)
- don [Tonči Matulić](https://hr.m.wikipedia.org/wiki/Ton%C4%8Di_Matuli%C4%87 "Tonči Matulić"), svećenik, profesor, i bioetičar (rođ. 1966.)
- [Domingo Mihovilović Rajčević](https://hr.m.wikipedia.org/wiki/Domingo_Mihovilovi%C4%87_Raj%C4%8Devi%C4%87 "Domingo Mihovilović Rajčević"), čileanski književnik, glumac i redatelj (1918.–2014.)
- [Nicolás Mihovilović Rajčević](https://hr.m.wikipedia.org/wiki/Nicol%C3%A1s_Mihovilovi%C4%87_Raj%C4%8Devi%C4%87 "Nicolás Mihovilović Rajčević"), čileanski književnik (1916.–1986.)
- [Vladimir Nazor](https://hr.m.wikipedia.org/wiki/Vladimir_Nazor "Vladimir Nazor"), pjesnik i političar (1876.–1949.)
- [Tomislav Ostoja](https://hr.m.wikipedia.org/wiki/Tomislav_Ostoja "Tomislav Ostoja"), kipar i slikar (rođ. 1931.)
- [Jakša Petrić](https://hr.m.wikipedia.org/wiki/Jak%C5%A1a_Petri%C4%87 "Jakša Petrić"), diplomat i političar (1922.–1993.)
- [Stjepan Pulišelić](https://hr.m.wikipedia.org/wiki/Stjepan_Puli%C5%A1eli%C4%87 "Stjepan Pulišelić"), pjesnik i sociolog (1910.–1998.)
- [Antonio Rendic](https://hr.m.wikipedia.org/wiki/Antonio_Rendic "Antonio Rendic"), čileanski pjesnik i humanist (1896.–1993.)
- [Ivan Rendić](https://hr.m.wikipedia.org/wiki/Ivan_Rendi%C4%87 "Ivan Rendić"), kipar (1849.–1932.)
- [Petar Skansi](https://hr.m.wikipedia.org/wiki/Petar_Skansi "Petar Skansi"), košarkaš i trener (rođ. 1943.)
- [Ivo Škarić](https://hr.m.wikipedia.org/wiki/Ivo_%C5%A0kari%C4%87_\(jezikoslovac\) "Ivo Škarić (jezikoslovac)"), jezikoslovac i fonetičar (1933.–2009.)
- [Antonio Skármeta](https://hr.m.wikipedia.org/wiki/Antonio_Sk%C3%A1rmeta "Antonio Skármeta") čileanski pisac (rođ. 1940.)
- [Matko Trebotić](https://hr.m.wikipedia.org/wiki/Matko_Treboti%C4%87 "Matko Trebotić"), slikar (rođ. 1935.)
- [Dasen Vrsalović](https://hr.m.wikipedia.org/w/index.php?title=Dasen_Vrsalovi%C4%87&action=edit&redlink=1 "Dasen Vrsalović (stranica ne postoji)"), arheolog (1928.–1981.)
- [Dragica Cepernić](https://hr.m.wikipedia.org/wiki/Dragica_Ceperni%C4%87 "Dragica Cepernić"), nogometašica (rođ. 1981.)