---
title: Anuitet ili rata? Ključne razlike koje trebate znati
source: https://kompare.hr/savjetnik/anuitet-ili-rata-kljucne-razlike-koje-trebate-znati/
author:
  - "[[Yetunde Kristina Škorić]]"
published: 2024-12-23
created: 2024-12-28
description: "Što je bolje: anuitet ili rata? Pokazat ćemo prednosti i mane obje opcije na primjerima otplatnog plana kredita."
tags:
  - clippings
  - article
  - banking
  - finance
---
Što je bolje: anuitet ili rata? 

Neki kažu rate, drugi anuiteti. Istina je da računica nije tako jednostavna. 

Povoljniji model otplate kredita ovisi o brojnim faktorima, a u obzir svakako treba uzeti i individualne želje i planove za budućnost. U nastavku donosimo kako odabrati bolju opciju za sebe.

![Čovjek stoji na račvanju ceste](https://wpa.kompare.hr/wp-content/uploads/2024/12/compare4_97760_A_person_standing_at_a_crossroads_with_two_div_d64136f4-1b0c-4b5d-936b-8dc07c3cab75_1-1024x574.webp)

Sadržaj

- [Anuitet ili rata, je li to isto?](https://kompare.hr/savjetnik/anuitet-ili-rata-kljucne-razlike-koje-trebate-znati/#h-anuitet-ili-rata-je-li-to-isto)
- [Anuitet  – značenje](https://kompare.hr/savjetnik/anuitet-ili-rata-kljucne-razlike-koje-trebate-znati/#htoc-anuitet-zna-enje)
- [Otplatni plan u anuitetima: Primjer](https://kompare.hr/savjetnik/anuitet-ili-rata-kljucne-razlike-koje-trebate-znati/#htoc-otplatni-plan-u-anuitetima-primjer)
- [Rata – značenje](https://kompare.hr/savjetnik/anuitet-ili-rata-kljucne-razlike-koje-trebate-znati/#htoc-rata-zna-enje) 
- [Otplatni plan u ratama: Primjer](https://kompare.hr/savjetnik/anuitet-ili-rata-kljucne-razlike-koje-trebate-znati/#htoc-otplatni-plan-u-ratama-primjer)
- [Pa, što je stvarno bolje? Rata ili anuitet?](https://kompare.hr/savjetnik/anuitet-ili-rata-kljucne-razlike-koje-trebate-znati/#htoc-pa-to-je-stvarno-bolje-rata-ili-anuitet) 
- [Uzmite u obzir: Utjecaj inflacije](https://kompare.hr/savjetnik/anuitet-ili-rata-kljucne-razlike-koje-trebate-znati/#htoc-uzmite-u-obzir-utjecaj-inflacije)
- [Uzmite u obzir: Utjecaj na budžet](https://kompare.hr/savjetnik/anuitet-ili-rata-kljucne-razlike-koje-trebate-znati/#htoc-uzmite-u-obzir-utjecaj-na-bud-et)
- [Uzmite u obzir: Prijevremenu otplatu kredita](https://kompare.hr/savjetnik/anuitet-ili-rata-kljucne-razlike-koje-trebate-znati/#htoc-uzmite-u-obzir-prijevremenu-otplatu-kredita)
- [Uzmite u obzir: Rizik promjene anuiteta i rate](https://kompare.hr/savjetnik/anuitet-ili-rata-kljucne-razlike-koje-trebate-znati/#htoc-uzmite-u-obzir-rizik-promjene-anuiteta-i-rate)
- [Prednosti i mane rata i anuiteta](https://kompare.hr/savjetnik/anuitet-ili-rata-kljucne-razlike-koje-trebate-znati/#htoc-prednosti-i-mane-rata-i-anuiteta)

## Anuitet ili [[rata]], je li to isto?

I anuitet i rata su nazivi za mjesečne obroke otplate kredita koji se sastoje od dva dijela:

*otplatna kvota + kamata*

Pritom je otplatna kvota = otplata glavnice duga, a kamata = naknada banci za korištenje posuđenih novčanih sredstava.

Iako anuiteti i rate dijele ovu strukturu, oni nisu istoznačnice. 

Kako se kaže, vrag je u detaljima, a oni čine veliku razliku u ukupno plaćenoj kamati. 

## [[Anuitet]]  – značenje

Anuitet je mjesečni obrok otplate **promjenjive** strukture. Svaki anuitet ima strukturu različitu od prethodnog i budućeg anuiteta. Odnosno, udio kamate i udio glavnice u anuitetu se mijenjaju svakog mjeseca. 

Udio glavnice je pritom najmanji na početku otplate, a najveći na kraju. Udio kamate funkcionira obrnuto: najveći je na početku otplate, a najmanji na kraju.

![Vizualni prikaz smanjenja udjela kamate i povećanja udjela glavnice u anuitetu kroz vrijeme](https://wpa.kompare.hr/wp-content/uploads/2024/12/Kompare.hr-Krediti-5@2x-1024x609.webp)

Sam iznos anuiteta se pritom ne mijenja. 

Dakle, svakog mjeseca plaćate isti iznos, no njime pokrivate različite postotke kamata i glavnice.

### Otplatni plan u anuitetima: Primjer

Pogledajmo kako izgleda otplata kredita u anuitetima na primjeru.

Uzet ćemo sljedeće parametre:

- Iznos kredita: 150.000€
- Kamatna stopa: 3.00 %
- Rok otplate: 360 mjeseci (30 godina)

| **Anuitet** | **Udio glavnice u anuitetu** | **Udio kamate u anuitetu** | **Iznos anuiteta** | **Preostala glavnica** |
| --- | --- | --- | --- | --- |
| 1\. godina |  |  |  |  |
| 1. | 257,41 € | 375,00 € | 632,41 € | 149.742,59 € |
| 2. | 258,05 € | 374,36 € | 632,41 € | 149.484,54 € |
| 3. | 258,69 € | 373,71 € | 632,41 € | 149.225,85 € |
| 13\. godina |  |  |  |  |
| 156. | 379,05 € | 253,35 € | 632,41 € | 100.962,90 € |
| 30\. godina |  |  |  |  |
| 358. | 627,69 € | 4,72 € | 632,41 € | 1.260,08 € |
| 359. | 629,26 € | 3,15 € | 632,41 € | 630,83 € |
| 360. | 630,83 € | 1,58 € | 632,41 € | 0,00€ |
| **Ukupno** | 150.000€ | 77.666,18 € | 227,666.18€ |  |

Kao što možemo vidjeti, iznos anuiteta ostaje isti iz mjeseca u mjesec, no udjeli kamate i glavnice u anuitetu se mijenjaju. Na početku je udio kamate veći od udjela glavnice, a to se s vremenom mijenja u korist glavnice.

## Rata – značenje 

Rata je mjesečni obrok otplate kod kojeg svakog mjeseca otplaćujete isti postotak glavnice duga. Zbog toga se glavnica i kamate koje na nju plaćate smanjuju sa svakom uplatom.

![Vizualan prikaz smanjenja glavnice duga i kamate sa svakom otplatom](https://wpa.kompare.hr/wp-content/uploads/2024/12/Kompare.hr-Krediti-6@2x-1024x609.webp)

Rate u pravilu predstavljaju povoljniji model otplate kredita jer otpočetka otplaćujete veći udio glavnice nego s anuitetima. Drugim riječima, glavnicu otplaćujete brže, a to povoljno utječe i na ukupni iznos kamata. 

To možemo vidjeti i na primjeru otplatnog plana kredita u nastavku.

### Otplatni plan u ratama: Primjer

Uzmimo iste parametre koje smo uzeli za primjer otplate u anuitetima:

- Iznos kredita: 150.000€
- Kamatna stopa: 3.00 %
- Rok otplate: 360 mjeseci (30 godina)

| **Rata** | **Udio glavnice u rati** | **Udio kamate u rati** | **Iznos rate** | **Preostala glavnica** |
| --- | --- | --- | --- | --- |
| 1\. godina |  |  |  |  |
| 1. | 416,67 € | 375,00 € | 791,67 € | 149.583,33 € |
| 2. | 416,67 € | 373,96 € | 790,63 € | 149.166,67 € |
| 3. | 416,67 € | 372,92 € | 789,58 € | 148.750,00 € |
| 13\. godina |  |  |  |  |
| 156. | 416,67 € | 213,54 € | 630,21 € | 85.000,00 € |
| 30\. godina |  |  |  |  |
| 358. | 416,67 € | 3,12 € | 419,79 € | 833,33 € |
| 359. | 416,67 € | 2,08 € | 418,75 € | 416,67 € |
| 360. | 416,67 € | 1,04 € | 417,71 € | 0,00€ |
| Ukupno | 150.000€ | 67.687,50 € | 217,687.50€ |  |

Kao što vidimo, iznos rate se mijenja svakog mjeseca, no udio glavnice ostaje isti. Također, taj udio je u početku veći nego s ratama, pa je i iznos ukupno plaćenih kamata manji:  

- **Ukupno plaćena kamata s anuitetima:** 77.666,18 €
- **Ukupno plaćena kamata s ratama:** 67.687,50 €
- **Razlika:** 9.978,68€

Kao što možemo vidjeti, s anuitetima biste kamate platili gotovo 10,000€ više.

## Pa, što je stvarno bolje? Rata ili anuitet? 

Iako rate na prvu izgledaju kao bolja opcija, to nije nužno tako.

U obzir treba uzeti i druge faktore, a ovdje ćemo izdvojiti 4 glavna: 

### Uzmite u obzir: Utjecaj inflacije

Ponajprije treba računati na inflaciju, odnosno smanjenje vrijednosti novca tijekom vremena. 

Kao što i sami znate, postoji drastična razlika između onog što ste nekad mogli kupiti za 100,00€ i što možete kupiti danas. 100,00 € danas možda vrijedi kao 50,00 € ranije, a u budućnosti će vrijediti još manje. 

Ovo je važno jer znači i da novac koji plaćate banci, ali i novac koji vam nakon tog ostaje, s vremenom gubi na vrijednosti.

Kad to uzmemo u obzir, za otplatu u ratama vrijedi sljedeće:

Najveće rate plaćate kad vaš novac vrijedi najviše, a najmanje kad mu vrijednost padne. To je najpovoljnija situacija za banku, ali ne i za vas.

Bilo bi bolje da je obrnuto, odnosno da veći iznos plaćate kad vaš novac (i vama) vrijedi manje, a manji iznos kad vrijedi više (npr., kad s njim više toga možete kupiti u supermarketu).

Ova idealna situacija nažalost nije moguća, ali joj je otplata u anuitetima **bliža**. 

Kako plaćate isti iznos svakog mjeseca, s vremenom ćete otplaćivanje tog duga osjetiti u sve manjoj mjeri. Spomenutih 632,41 € vam za 10 godina neće značiti koliko danas, kako zbog inflacije, tako i zbog gotovo sigurnog povećanja mjesečnih primanja.

Pa, ako to uzmemo u obzir, možemo reći da otplata u anuitetima svakako ima svoje prednosti. 

A razmotriti treba još i ove faktore:

### Uzmite u obzir: Utjecaj na budžet

Prije ugovaranja bilo kakvog kredita treba iskreno odgovoriti na dva glavna pitanja: 

- koliko mjesečno možemo plaćati za kredit i
- koliko dugo taj iznos možemo plaćati.

Ovo nam može pomoći i dokučiti što je bolji izbor za nas, anuitet ili rata.

Za isti iznos kredita, potrebno je izdvojiti nešto više novca kod otplate u ratama. Iako se na taj način dugoročno štedi, zaduživanje koje može dovesti do neravnoteže u osobnom budžetu nije dobar odabir.

Tada je možda bolje odlučiti se za otplatu u anuitetima ili realizirati nešto niži iznos kredita pa odabrati otplatu u ratama.

Na primjer, za kredit od 100.000 €, uz kamatnu stopu od 5,50% i rok otplate 84 mjeseca, anuitet iznosi 593,14 €. Prva rata pak iznosi čak 766,98 €, dakle 173,84 € više.

Dakle, rate su dobar odabir kada trenutno možemo plaćati više nego ćemo to moći u budućnosti. 

Primjerice, sada smo možemo izdvajati 600,00 €, a kroz nekoliko godina očekujemo povećanje životnih troškova ili se planiramo dodatno zadužiti za kupnju automobila, adaptaciju nekretnine i sl. Kako se rate kroz godine smanjuju, ostaje nam više prostora u budžetu za financiranje viših troškova života.

U svakom slučaju, izbor plaćanja u ratama ili anuitetima treba biti osoban odabir tražitelja kredita koji je usklađen s potrebama i stanjem u osobnom budžetu.

Ako planirate prijevremeno otplatiti kredit, tad će bolja opcija svakako biti otplata u ratama. Naime, taj model podrazumijeva da brže otplaćujemo glavnicu, pa će u slučaju prijevremene otplate preostati i manji iznos duga nego s anuitetima. 

Da bismo to pokazali, vratimo se na naš prošli primjer.

Parametri kredita:

- Iznos kredita: 150.000€
- Kamatna stopa: 3.00 %
- Rok otplate: 360 mjeseci (30 godina)

Recimo da kredit želimo prijevremeno zatvoriti nakon 156. obroka. S anuitetima bi nam tad preostao iznos glavnice od 100.962,90 €, a s ratama samo 85.000,00 €.

Dakle, ovo bi bili iznosi koje biste morali platiti kako biste kredit zatvorili. Očito je da biste s ratama bolje prošli.

Međutim, ako možete otplaćivati 791,67 € (iznos prve rate) za cijelo razdoblje otplate kredita, onda može biti bolje odabrati otplatu u anuitetima uz kraći rok otplate:

- Visina anuiteta: 711.32 €
- Rok otplate kredita: 25 godina
- Ukupno plaćena kamata: 63.395,09 €

Tad bi vam nakon 156. obroka ostalo samo 85.929,98 € za otplatiti, značajno manje od prethodno spomenutih 100.962,90 €.

Kod [APN subvencioniranih kredita](https://www.progreso.hr/blog/apn-krediti-2023/), potrebno je napraviti detaljan izračun primljene subvencije i plaćenih kamata te tako odabrati najisplativiji model otplate kredita.

### Uzmite u obzir: Rizik promjene anuiteta i rate

Mjesečni obroci otplate kredita (rate ili anuiteti) ugovoreni s promjenjivom kamatnom stopom podložni su promjenama. Stoga mjesečni obroci otplate mogu nakon određenog vremena biti značajno veći nego što su bili u trenutku zaduživanja.

S obzirom na to da se kod otplate u ratama značajnije smanjuje glavnica kredita na koju se obračunavaju kamate, **rizik porasta** mjesečnog obroka veći je kod anuitetske otplate.

## Prednosti i mane rata i anuiteta 

Sumirajmo sve prethodno rečeno.

Ovo su prednosti i mane otplate kredita u ratama:

| **Prednosti** | **Mane** |
| --- | --- |
| Brža otplata glavnice | Promjenjiv iznos koji je teže pratiti |
| Manja ukupno plaćena kamata | Negativan utjecaj inflacije |
| Povoljnije u slučaju prijevremenog zatvaranja kredita | Rijedak model otplate u većini banaka u Hrvatskoj |
| Sigurnije u slučaju promjenjive kamatne stope |  |

Također, [otplata kredita](https://kompare.hr/savjetnik/otplata-kredita-sto-se-vise-isplati-rate-ili-anuiteti/) u ratama je bolja opcija ako očekujemo da ćemo na početku moći plaćati više nego kasnije.

A ovo su prednosti i mane otplate kredita u anuitetima: 

| **Prednosti** | **Mane** |
| --- | --- |
| Fiksni iznos koji je lakše pratiti | Sporija otplata glavnice |
| Pozitivan utjecaj inflacije | Veća ukupno plaćena kamata |
| Najčešći model otplate u većini banaka u Hrvatskoj | Nepovoljnije u slučaju prijevremenog zatvaranja kredita |
|  | Rizičnije u slučaju promjenjive kamatne stope |

Također, otplata kredita u anuitetima je bolja opcija ako se ne želimo prezaduživati, odnosno na početku plaćati veće mjesečne obroke.

Napomenimo još i da su rate bolji izbor kada:

- viši iznos mjesečnih rata neće negativno utjecati na financijsko zdravlje,
- u budućim razdobljima očekujete povećanje mjesečnih troškova,
- ugovarate stambeni kredit (posebice APN kredit).

Otplata u anuitetima je u pravilu prihvatljivija kada vam je jako važna stabilnost mjesečnih otplata.