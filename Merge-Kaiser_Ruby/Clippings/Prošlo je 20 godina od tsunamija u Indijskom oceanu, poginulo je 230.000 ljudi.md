---
title: Prošlo je 20 godina od tsunamija u Indijskom oceanu, poginulo je 230.000 ljudi
source: https://www.index.hr/mobile/vijesti/clanak/proslo-je-20-godina-od-tsunamija-u-indijskom-oceanu-poginulo-je-230000-ljudi/2627629.aspx?index_ref=naslovnica_najnovije_m
author:
  - "[[Index.hr]]"
published: 2024-12-26
created: 2024-12-26
description: PREŽIVJELI i obitelji žrtava tsunamija u Indijskom oceanu prije 20 godina posjetili su danas masovne grobnice, zapalili svijeće i tješili jedni druge diljem jugoistočne i južne Azije kako bi obilježili katastrofu u kojoj je poginulo oko 230.000 ljudi.
tags:
  - clippings
  - article
  - active
---
PREŽIVJELI i obitelji žrtava tsunamija u Indijskom oceanu prije 20 godina posjetili su danas masovne grobnice, zapalili svijeće i tješili jedni druge diljem jugoistočne i južne Azije kako bi obilježili katastrofu u kojoj je poginulo oko 230.000 ljudi.

Potres magnitude 9.1 po Richteru u blizini obale indonezijske pokrajine Aceh izazvao je 26. prosinca 2004. tsunami, a valovi visoki čak 17.4 metra udarili su u obale Indonezije, Tajlanda, Šri Lanke, Indije i devet drugih zemalja.

Stotine preživjelih i obitelji žrtava u Indoneziji posjetili su masovnu grobnicu u selu Ulee Lheue i posipali latice cvijeća po kamenju koje označava grobove. Broj žrtava u Indoneziji veći je od polovice ukupnog broja mrtvih. Mnogi su plakali i grlili svoje ukućane. Neki nisu sigurni jesu li im najmiliji tamo jer su mnoge žrtve neidentificirane.

![[~/×/4229063b8fd694f1ddecad72e9ecebfa_MD5.jpg]]

Nurkhalis (52) rekao je da je u tsunamiju izgubio suprugu, djecu i roditelje, a nitko od njih nije pronađen.

„Iako je vrijeme prošlo, isti nas osjećaj prati na ovaj datum, posebno nas koji smo tada izgubili obitelj“, rekao je.

Tekst se nastavlja ispod oglasa

### Komemoracije i molitve u pogođenim državama

Komemoracija je također održana u prednjem dvorištu velike džamije Baiturrahman u Acehu, gdje su stotine sjedile u tišini prije zajedničke molitve.

Šri Lanka je dan obilježila s dvije minute šutnje kod memorijalnog spomenika Peraliya Tsunami u gradu Galleu, priopćio je državni centar za upravljanje katastrofama.

![[~/×/284d4c4ed039c210a8f202ed3aaabcc7_MD5.jpg]]

U najteže pogođenoj indijskoj državi Tamil Nadu stanovnici su zapalili svijeće i molili se za poginule.

Tajland je obilježio godišnjicu u blizini sela Ban Nam Khem u južnoj pokrajini Phang Nga održavanjem vjerskih obreda.

Tekst se nastavlja ispod oglasa

Stotine ljudi posjetilo je zid Tsunami, spomen mjesto pokraj kojeg su se održavali rituali kako bi odali počast voljenima.

### "Ne mogu se približiti moru"

„Valovi su odnijeli moju kćer, bila sam tako ljuta“, rekla je 62-godišnja stanovnica Urai Sirisuk koja je izgubila četverogodišnju kćer.

Urai je rekla da neće ići blizu mora, samo oko 50 metara.

„Ne mogu mu se približiti, ni staviti noge u pijesku. Nikad ne bih dolazila ovdje da ne moram. More mi je uzelo kćer“, dodala je.

Pokrajina Phang Nga bila je jedna od najteže pogođenih provincija u Tajlandu, a katastrofa je odnijela 5400 života, uključujući mnoge strane turiste.
