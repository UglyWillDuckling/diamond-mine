---
source: https://regionalni.hr/slavonski-brod-otvorenje-10-hrvatskog-triennala-akvarela/
published: 2025-05-07
created: 2025-05-12
tags:
  - event
date: 2025-05-15T20:05:00
---
![[~/×/cef2d146aaee267055d790ccba255a45_MD5.jpg]]

U Likovnom salonu Vladimir Becić u Slavonskom Brodu, na adresi Trg Ivane Brlić Mažuranić 8, u četvrtak 15. svibnja s početkom u 20 sati, bit će svečano otvoren 10. hrvatski triennale akvarela. Izložba se organizira u sklopu obilježavanja Dana grada i Međunarodnog dana muzeja.

Hrvatski triennale akvarela predstavlja reprezentativan presjek suvremene domaće akvarelističke scene, nudeći posjetiteljima uvid u recentno stvaralaštvo u ovoj zahtjevnoj i profinjenoj likovnoj tehnici. Na izložbi su predstavljeni najznačajniji radovi nastali u posljednje tri godine, a posebna pozornost posvećena je novim autorima koji svojim radovima potvrđuju vlastitu autentičnost i doprinos mediju akvarela.

[[Triennale]] se održava svake treće godine još od 1998., a ovogodišnja izložba bit će postavljena u tri hrvatska grada: u Slavonskom Brodu (15. 5. – 26. 6.), u Galeriji AMZ u Zagrebu (7. 7. – 18. 7.) te u Galeriji Vjekoslav Karas u Karlovcu (17. 9. – 12. 11.).

Stručni odbor za izbor radova, koji su činili povjesničar umjetnosti [[Feđa Gavrilović]], akademski slikar [[Josip Zanki]] i povjesničar umjetnosti Igor Loinjak, odabrao je 44 rada između 124 pristigla prijedloga.

Velika otkupna nagrada jubilarnog izdanja triennala dodijeljena je Stjepanu Šandrku iz Osijeka za akvarel “Digitalne ptice” (2025.), u kojem autor istražuje granice između virtualnog i stvarnog, tematizirajući krhkost percepcije i iluzornost stvarnosti.

Pohvalu stručnog žirija i priliku za samostalnu izložbu u Galeriji umjetnina grada Slavonskog Broda 2026. godine dobio je [[Ivica Malčić]] za rad “Šuma” (2025.).

Nakon otvorenja izložbe, u podrumskom prostoru Kuće Brlić održat će se koncert [[bend Chui]] s početkom u 21 sat. [[Kuća Brlić]], tradicionalno središte kulturnog i društvenog života Slavonskog Broda, ovim događajem dodatno afirmira svoju ulogu prostora u kojem se spajaju naslijeđe i suvremeni umjetnički izrazi.

Večer koja spaja likovni i glazbeni izričaj nudi jedinstvenu sinergiju introspektivne tišine akvarela i ritmičke energije glazbe. Chui, koji se trenutno nalazi na regionalnoj turneji, u Slavonskom Brodu promovira svoj nagrađivani album “Do zvijezda”, dobitnika četiri glazbene nagrade Porin. U kontekstu Triennala, simboličnost naslova albuma dodatno je naglašena: izražajna težnja ka umjetničkim visinama, kako u glazbi, tako i u likovnosti.