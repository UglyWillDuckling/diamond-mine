---
title: Broj ubojstava u Hrvatskoj drastično pao
source: https://www.index.hr/mobile/vijesti/clanak/broj-ubojstava-u-hrvatskoj-drasticno-pao/2634971.aspx?index_tid=629180&index_ref=naslovnica_vijesti_prva_m
author:
  - "[[Vedran Salvia]]"
  - "[[Index.hr]]"
published: 2025-01-25
created: 2025-01-25
description: HRVATSKA je sigurna zemlja i u europskom kontekstu.
tags:
  - article
  - active
status:
  - Reading
---
PREMA podacima Ministarstva unutarnjih poslova, u Hrvatskoj se bilježi značajan pad broja ubojstava ou zadnjih 20 godina.

Provjerili smo podatke od 2004. do 2023., odnosno 2024. godine bez prosinca. Prije 20 godina, 2004. u Hrvatskoj su zabilježena 83 ubojstva. U 2023. godini bilježi se 23 ubojstva, što je smanjenje od 72 posto. Treba reći da su nakon 2018. (kad je bilo najmanje ubojstava, njih 22) prisutne određene oscilacije.

Tako je 2020. zabilježeno šest ubojstava više nego u godini prije ili poslije. Zabrinjavaju i podaci za 2024. godinu (njezinih prvih 11 mjeseci), gdje vidimo veći broj ubojstava nego što je to bio 2023. godine.

No teško je reći da se tu radi o trendu. Kako smo rekli, oscilacije su neizbježne kad se to tiče ovakvih statistika s obzirom na to da je teško očekivati linearne pomake, no i u 2024. značajno je manje ubojstava nego primjerice krajem nultih godina.

### Ubojstva u pokušaju - velika razlika naspram sredine nultih

Provjerili smo i statistike koje se tiču ubojstava u pokušaju. I tu se vidi velika razlika naspram sredine i kraja nultih. Relativno davne 2006. godine zabilježeno je 186 ubojstava u pokušaju, dok je deset godina poslije bilo njih 93. To je razlika od 50 posto.

Tekst se nastavlja ispod oglasa

Najmanje pokušaja ubojstava bilo je 2018., ukupno 90. Zadnjih godina brojka se kreće od oko 103 do 108.

### Ogromna razlika prema 80-ima i 90-ima

A kako sada stojimo naspram predratnog i poslijeratnog razdoblja otkrivaju nam podaci Svjetske zdravstvene organizacije. Što se tiče Hrvatske, vidimo da stopa ubojstva na 100.000 ljudi u osamdesetima iznosi 2.5.

Početkom devedesetih penje se na 5.1, što je logično s obzirom na ratne okolnosti. Krajem devedesetih stopa ubojstava na 100.000 ljudi iznosila je oko 3.2. Što se tiče trenutačne stope ubojstava, ona iznosi 0.6 ubojstava na 100.000 stanovnika. Pokazatelj je to prema kojem vidimo koliko je Hrvatska sigurnija nego što je bila u Jugoslaviji i u poslijeratnom razdoblju.

### Niska stopa ubojstava i u europskom kontekstu

Provjerili smo kako Hrvatska stoji naspram ostatka Europe. Radi se o podacima Statiste za 2022. godinu kad je stopa ubojstava na 100.000 stanovnika u Hrvatskoj iznosila 0.8. Latvija, kao država s najvišom stopom, ima čak pet puta veću stopu ubojstava od Hrvatske.

Tekst se nastavlja ispod oglasa

Na drugom mjestu je Turska, a na trećem još jedna baltička zemlja - Litva. Prema ovim pokazateljima, Hrvatska ima nisku stopu ubojstava u europskom kontekstu. Što se tiče zemalja bivše Jugoslavije, Hrvatska ima nižu stopu od Srbije (1.03), Crne Gore (1.13) i Makedonije (0.98). Bosna i Hercegovina nije razmatrana.

### Psihijatar Arbanas o dva ključna razloga smanjenja ubojstava

Forenzički psihijatar Goran Arbanas, izvanredni profesor Medicinskog fakulteta u Rijeci, za Index govori kako je zadnjih 50 do 70 godina ovaj broj ustvari u konstantnom padu.

"Jedan od razloga je dostupnost oružja. U Jugoslaviji smo imali daleko veće stope nego danas. Devedesetih je oružje imalo jako puno ljudi, a danas je to ipak manje. Drugi razlog, prisutan je ipak drugačiji pristup, društveno viđenje agresije nije kao nekoć.

U svim smjerovima nasilje je stigmatizirano, tako da danas imate škole koje se hvale da su mjesta nulte tolerancije na agresiju itd. To prije tako nije bilo", rekao je.

Tekst se nastavlja ispod oglasa

### "Danas su i vijesti dostupnije"

Govori da često javnost nije svjesna koliko je stopa manja iz godine u godinu.

"Danas su vijesti dostupnije. Kad se nešto dogodi, to svi znamo. Prije 50 godina nije bilo mobitela, društvenih mreža, portala. Čekale su se novine ili dnevnik. I zato je subjektivni dojam da je sad više toga", rekao je.

Što se tiče europskog konteksta ističe kako smo mi sigurna zemlja.

"Svatko tko je putovao zna kako nije baš preporučljivo hodati sam po noći, naročito za žene. U Zagrebu ili drugim gradovima baš i nema straha da će vam se nešto dogoditi", rekao je.

Navodi još kako je **Japan** uvjerljivo ==najsigurnija== zemlja po stopi broja ubojstava, a [[United States of America|America]] najnesigurnija. Navodi i da se najviše ubojstava događa prema onima koje počinitelji ubojstava poznaju, primjerice članovima obitelji, susjedima ili prijateljima.
