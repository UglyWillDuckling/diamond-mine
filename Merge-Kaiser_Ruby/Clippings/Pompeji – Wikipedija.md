---
source: "https://hr.m.wikipedia.org/wiki/Pompeji"
published: 2006-08-24
created: 2025-06-15
tags:
---
- [Stranica](https://hr.m.wikipedia.org/wiki/Pompeji)
- [Razgovor](https://hr.m.wikipedia.org/w/index.php?title=Razgovor:Pompeji&action=edit&redlink=1)

**Pompeji** ([latinski](https://hr.m.wikipedia.org/wiki/Latinski "Latinski"): *Pompeii*, [talijanski](https://hr.m.wikipedia.org/wiki/Talijanski "Talijanski"): *Pompei*) su grad smješten na obali mora u blizini rijeke [Sarno](https://hr.m.wikipedia.org/w/index.php?title=Sarno&action=edit&redlink=1 "Sarno (stranica ne postoji)"), kraj [Napulja](https://hr.m.wikipedia.org/wiki/Napulj "Napulj") u [talijanskoj pokrajini](https://hr.m.wikipedia.org/wiki/Talijanske_pokrajine "Talijanske pokrajine") [Kampaniji](https://hr.m.wikipedia.org/wiki/Kampanija "Kampanija"), te na sjecištu putova prema morskoj luci. Podignut je na vulkanskoj stijeni koja se uzdiže 30 metara iznad mora. Kako je potpuno bez izvora vode, život je bio težak, no zbog strateškog položaja koji je omogućavao kontrolu plodne nizine iza grada i morskog zaljeva ispod grada, bio je privlačna lokacija za mnoge narode. Grad je najpoznatiji kao [rimski](https://hr.m.wikipedia.org/wiki/Rim "Rim") grad koji je uništen u erupciji vulkana [Vezuva](https://hr.m.wikipedia.org/wiki/Vezuv "Vezuv") [24\. kolovoza](https://hr.m.wikipedia.org/wiki/24._kolovoza "24. kolovoza") [79.](https://hr.m.wikipedia.org/wiki/79. "79.") godine. Pompeji su bili zatrpani pod slojem pepela 1600 godina prije nego što su slučajno otkriveni.

*Ovo je članak o antičkom gradu uništenom u erupciji [Vezuva](https://hr.m.wikipedia.org/wiki/Vezuv "Vezuv"). Za talijanski grad pogledajte članak [Pompei](https://hr.m.wikipedia.org/w/index.php?title=Pompei&action=edit&redlink=1 "Pompei (stranica ne postoji)").*

Prvo naselje su osnovali [Etruščani](https://hr.m.wikipedia.org/wiki/Etru%C5%A1%C4%8Dani "Etruščani") na već postojećoj [Oskanskoj](https://hr.m.wikipedia.org/wiki/Osci "Osci") naseobini *Alstadt* (ispod [foruma](https://hr.m.wikipedia.org/wiki/Forum "Forum")) koncem [7\. st. pr. Kr.](https://hr.m.wikipedia.org/wiki/7._stolje%C4%87e_pr._Kr. "7. stoljeće pr. Kr.") tako što su podigli gradske zidine okruživši oko 63 hektara površine, skoro cijelu današnju površinu grada. Etruščanima su Pompeji služili kao sigurna luka i naselje u kojem su obavljali trgovinu, te se grad razvijao poprilično kaotično, za razliku od obližnjeg otoka [Ischia](https://hr.m.wikipedia.org/w/index.php?title=Ischia&action=edit&redlink=1 "Ischia (stranica ne postoji)") i gradova [Cumaea](https://hr.m.wikipedia.org/w/index.php?title=Cumae&action=edit&redlink=1 "Cumae (stranica ne postoji)") i [Neapolisa](https://hr.m.wikipedia.org/w/index.php?title=Neapolis&action=edit&redlink=1 "Neapolis (stranica ne postoji)") gdje su [Grci](https://hr.m.wikipedia.org/wiki/Grci "Grci") još od [770\. pr. Kr.](https://hr.m.wikipedia.org/w/index.php?title=770._pr._Kr.&action=edit&redlink=1 "770. pr. Kr. (stranica ne postoji)") provodili organiziranu gradnju.

![[~/×/97c2a16d678dc938061ed9e7d3a0b31d_MD5.jpg]]

Freska iz obližnjeg grada Nuceria Alfaterna s prikazom drevnih Pompeja.

![[~/×/1d5a6ad987f05378439c539ad8d90c32_MD5.jpg]]

Plan starog grada. ██ Četvrt prema Herkulaneju Forum Via dell'Abondanzza Sjeverni dio s Amfiteatrom

Nakon [Bitke kod Cumae](https://hr.m.wikipedia.org/w/index.php?title=Bitka_kod_Cumae&action=edit&redlink=1 "Bitka kod Cumae (stranica ne postoji)") [524\. pr. Kr.](https://hr.m.wikipedia.org/wiki/524._pr._Kr. "524. pr. Kr."), gradom su zavladali Grci, a već koncem 5. st. pr. Kr. Grke su potjerali novi naseljenici sa sjevernih planina, [Samniti](https://hr.m.wikipedia.org/wiki/Samniti "Samniti"), koji su zavladali skoro cijelom [Kampanijom](https://hr.m.wikipedia.org/wiki/Kampanija "Kampanija"). Unatoč strogoj vlasti Samnita, grčki utjecaj je ostao snažan u gradu koji je za njihove vladavine ojačao svoje zidine. Nakon [Samnitskih ratova](https://hr.m.wikipedia.org/wiki/Samnitski_ratovi "Samnitski ratovi") ([343\. pr. Kr.](https://hr.m.wikipedia.org/wiki/343._pr._Kr. "343. pr. Kr.") - [290\. pr. Kr.](https://hr.m.wikipedia.org/wiki/290._pr._Kr. "290. pr. Kr.")) Samnite su porazili [Rimljani](https://hr.m.wikipedia.org/wiki/Rimljani "Rimljani") i Pompeji su postali dio Rimsko-Italskog saveza u kojemu su sačuvali svoju autonomiju i započeli ubrzan razvitak, temeljen na trgovini vinom i uljem. Do 2. st. pr. Kr. sve važnije javne građevine su bile podignute i ukrašene, a forum je dobio dugu kolonadu s tri strane i postao je centar vjerskog, političkog i upravnog života grada.

Za vrijeme rimskog građanskog rata Pompeji su stali na stranu drugih italskih gradova koji su zahtijevali rimsko građanstvo. Okrutni general i rimski konzul [Sula](https://hr.m.wikipedia.org/wiki/Kornelije_Sula "Kornelije Sula") je ugušio ustanak u cijeloj Kampaniji [89\. pr. Kr.](https://hr.m.wikipedia.org/wiki/89._pr._Kr. "89. pr. Kr."), a Pompeji su proglašeni kolonijom **Colonia Cornelia Venerai Pompeianorum** prema srednjem imenu Sule (*Cornelius*) i božici [Veneri](https://hr.m.wikipedia.org/wiki/Venera "Venera") koju je obožavao. Pompeji su izgubili status slobodnog grada i bili su primorani usvojiti rimsko pravo, a brojni vojnici iz Suline vojske su dobili placeve oko grada. Dotadašnje vladarske obitelji Popidius, Trebius i Holconius su izgubili moć u korist novopridošlica, pa su čak i samnitski hramovi romanizirani, Jupiterov hram pretvoren u Kapitolij, a u gradu su podignuti novi hramovi, terme, odeon i amfiteatar.

Za vrijeme cara [Augusta](https://hr.m.wikipedia.org/wiki/August "August") i [Rimskog Carstva](https://hr.m.wikipedia.org/wiki/Rimsko_Carstvo "Rimsko Carstvo") Pompeji su se nastavili razvijati, a od 20. pr. Kr. širom grada su podignuti [rimski hramovi](https://hr.m.wikipedia.org/wiki/Rimski_hram "Rimski hram") omiljenih Augustovih božanstava, te je obožavanje u tim hramovima značilo obožavanje Cara. [Vespazijan](https://hr.m.wikipedia.org/wiki/Vespazijan "Vespazijan") je proširio Venerin hram i podigao svoj hram na forumu na kojemu su uklonjene skulpture slavnih pompejanaca i naposljetku zamijenjene skulpturama careva. Podignuti su i brojni [slavoluci](https://hr.m.wikipedia.org/wiki/Slavoluk "Slavoluk") od kojih je najpoznatiji *[Neronov](https://hr.m.wikipedia.org/wiki/Neron "Neron") slavoluk* na istočnoj strani Kapitolija.

![[~/×/1184a87f7845b823599eb4d03bc09708_MD5.png]]

Gradovi zahvaćeni erupcijom Vezuva 79. god.

Erupciji Vezuva koja je zatrpala Pompeje prethodili su brojni potresi od kojih je najrazorniji bio onaj [67.](https://hr.m.wikipedia.org/wiki/67. "67.") godine, dvanaest godina prije katastrofalne erupcije. Pompeji su se brzo oporavljali zahvaljujući svojoj snažnoj ekonomiji, no neke od obnova su još bile u tijeku kada je Pompeje zadesila konačna smrt.

Do [24\. listopada](https://hr.m.wikipedia.org/wiki/24._listopada "24. listopada") [79.](https://hr.m.wikipedia.org/wiki/79. "79.") godine, za [Vezuv](https://hr.m.wikipedia.org/wiki/Vezuv "Vezuv") se vjerovalo kako je obična planina. Negdje oko 12 sati uz strahovit prasak “čep” od otvrdnute [lave](https://hr.m.wikipedia.org/wiki/Lava "Lava") kojim je bio začepljen krater vulkana se rasprsnuo od nagomilanog pritiska. Eksplozija je izbacila stup vulkanskog materijala visok oko 20 km, koji je slijedila “kiša” malog kamenja (*lapilli*), te vulkanskog pepela koji je zatrpao sve u radijusu od 70 km. U vrijeme erupcije u Pompejima je živjelo oko 20.000 ljudi.

[Plinije Mlađi](https://hr.m.wikipedia.org/wiki/Plinije_Mla%C4%91i "Plinije Mlađi"), admiral rimske flote u obližnjem Misenu i znanstvenik prirodoslovac, u svom pismu [Tacitu](https://hr.m.wikipedia.org/wiki/Tacit "Tacit") opisuje katastrofu u kojoj je poginuo njegov stric [Plinije Stariji](https://hr.m.wikipedia.org/wiki/Plinije_Stariji "Plinije Stariji"), a kojemu je on svjedočio bježeći brodom prema Stabiae. On navodi: *“Pojavio se oblak koji mogu opisati samo oblikom guste čempresove krošnje... Kontinuirani i dugi potresi su tresli kuću, kao da je netko pomjerao iz temelja, u jednom trenutku slabo, u drugom jače. Ljudi ispred kuće su bili prestrašeni od kamenja koje je padalo s neba, iako je bilo svijetlo i tako prhko da se lomilo na dodir;... ipak sam odlučio izaći van s jastucima na glavi.”*

Pompeji i obližnji [Oplontis](https://hr.m.wikipedia.org/wiki/Oplontis "Oplontis") su zatrpani za samo nekoliko sati, a potresi i plimni valovi su potrajali sve do sljedećeg jutra. Na kraju je kiša stvrdnula impresivnu rijeku lave i pokrenula blatne lavine. [Herkulanej](https://hr.m.wikipedia.org/wiki/Herkulanej "Herkulanej") je zatrpan impresivnom razinom blata od 20 metara, vjerojatno od jezera koje ispunjavalo krater vulkana prije eksplozije. Većina stanovnika Pompeja nije poginula od urušavanja zgrada, niti od vulkanskog kamenja s neba, već od otrovnih plinova iz vulkanskog kamenja.

Nekoliko dana poslije carska senatorska komisija iz Rima je došla na mjesto tragedije da organizira pomoć za preživjele. Sljedeće godine je i sam car [Tit](https://hr.m.wikipedia.org/wiki/Tit "Tit") posjetio lokaciju, te pronašao da su uzaludni svi pokušaji za obnovom Pompeja i Herkulaneja. Preživjeli nisu imali druge, već da pokušaju pronaći svoje mrtve i pokoje svete predmete, te da se odsele na neko gostoljubivije mjesto.

![[~/×/80e7f9522ba709cdae3730f9a83207d6_MD5.jpg]]

Otkopavanje jedne kuće u pompejima (19. stoljeće) \[ 1 \]

Tek je car [Aleksandar Sever](https://hr.m.wikipedia.org/wiki/Aleksandar_Sever "Aleksandar Sever") (208. – 235.) pokušao izvući nešto mramora, stupova i skulptura iz grada, ali je veoma brzo napustio radove. Od tada su Pompeji bili potpuno zaboravljeni, osim nekoliko maglovitih navoda na rimskim kartama koje su prepisivane sve do [srednjeg vijeka](https://hr.m.wikipedia.org/wiki/Srednji_vijek "Srednji vijek").

Godine [1592.](https://hr.m.wikipedia.org/wiki/1592. "1592."), prilikom iskapanja kanala, arhitekt Fontana je otkrio ostatke oslikanog zida, što je dokumentirano i zaboravljeno. Iskapanje je započeto tek [1748.](https://hr.m.wikipedia.org/wiki/1748. "1748.") godine za vladavine burbonskog kralja [Karla Napuljskog](https://hr.m.wikipedia.org/w/index.php?title=Karlo_I._Napuljski&action=edit&redlink=1 "Karlo I. Napuljski (stranica ne postoji)"), vjerujući da je riječ o drevnom gradu Stabiae. Godine [1763.](https://hr.m.wikipedia.org/wiki/1763. "1763.") iskopan je natpis koji je potvrdio pravo ime grada Pompeja. Kako je Herkulanej bio zatrpan tvrdim slojem blata, a Pompeji mekanim slojem blago otvrdnutog pepela, iskopine su brže napredovale u Pompejima. Poluiskopani Pompeji su postali senzacijom i ranom turističkom lokacijom već u 18. stoljeću.

Iskapanje je pojačano [1860.](https://hr.m.wikipedia.org/wiki/1860. "1860.") godine kada je ravnateljom arheološke lokacije postao Giuseppe Fiorelli, koji je prvi primijenio sustav konzerviranja otkrića, i strateški isplanirao iskapanja umjesto bjesomučne potrage za blagom.

Najvažnija otkrića i studije o gradu djelo su Amadea Maiurija od [1924.](https://hr.m.wikipedia.org/wiki/1924. "1924.") do [1961.](https://hr.m.wikipedia.org/wiki/1961. "1961.") godine. Suvremena istraživanja su također plodonosna, ali i suočena s problemima očuvanja arheološke lokacije.

![[~/×/465339a6ba421368995789817256e38a_MD5.jpg]]

Crkva Djevice Marije od Ružarija u Pompejima.

Moderni grad Pompeji je osnovan u pompejskoj dolini (*Valle di Pompeii*) [1875.](https://hr.m.wikipedia.org/wiki/1875. "1875.") godine s malim naseljem od 300 stanovnika, koja danas ima oko 25.000 stanovnika. Odvjetnik i zaljubljenik u kult Djevice Marije, [blaženik](https://hr.m.wikipedia.org/wiki/Bla%C5%BEenik "Blaženik") [Bartolo Longo](https://hr.m.wikipedia.org/wiki/Bartolo_Longo "Bartolo Longo"), je od [1872.](https://hr.m.wikipedia.org/wiki/1872. "1872.") godine upravljao izgradnjom Pompeja u kojima je podigao veličanstvenu *crkvu Djevice Marije od Ružarija* i sirotište za djevojke ([1887.](https://hr.m.wikipedia.org/wiki/1887. "1887.")) i djecu osuđenika ([1892.](https://hr.m.wikipedia.org/wiki/1892. "1892.")), te školu ([1922.](https://hr.m.wikipedia.org/wiki/1922. "1922.")). Zvonik crkve je izgrađen [1925.](https://hr.m.wikipedia.org/wiki/1925. "1925.") god., a njegov brončani križ na vrhu služi kao orijantir za cijelu dolinu rijeke Sarno. Crkva je postala hodočasničkim mjestom [Djevice Marije](https://hr.m.wikipedia.org/wiki/Gospa "Gospa"), štoje dovelo do osamostaljenja Pompeja kao grada [1927.](https://hr.m.wikipedia.org/wiki/1927. "1927.") godine. Gradsko gospodarstvo se temelji na turizmu s velikim brojem hotela, restorana i otmjenih prodavnica.

*[Forum](https://hr.m.wikipedia.org/wiki/Forum_\(trg_u_anti%C4%8Dkim_gradovima\) "Forum (trg u antičkim gradovima)")* je bio glavni i pješački trg u Pompejima i srce gradskog života. Bio je dug 142, a širok 38 metara, a od njega su vodile glavne ulice. Bio je uokviren [kolonadom](https://hr.m.wikipedia.org/wiki/Kolonada "Kolonada") [dorskih](https://hr.m.wikipedia.org/wiki/Dorski_red "Dorski red") i [jonskih](https://hr.m.wikipedia.org/wiki/Jonski_red "Jonski red") [stupova](https://hr.m.wikipedia.org/wiki/Stup "Stup") s tri strane, dok se na četvrtoj nalazio *[Jupiterov](https://hr.m.wikipedia.org/wiki/Jupiter "Jupiter") hram*, kasnije *[Kapitolij](https://hr.m.wikipedia.org/wiki/Kapitolij "Kapitolij")* (hram posvećen rimskom Trojstvu Jupitera, [Juna](https://hr.m.wikipedia.org/wiki/Juno "Juno") i [Minerve](https://hr.m.wikipedia.org/wiki/Minerva "Minerva")). Bio je popločan, a uokvirivale su ga najvažnije javne građevine (navedene suprotno od smjera kazaljke na satu):

- *[Apolonov hram](https://hr.m.wikipedia.org/wiki/Apolonov_hram_u_Pompejima "Apolonov hram u Pompejima")* iz 2. st. pr. Kr. je izgrađen preko starijeg iz 5. st. pr. Kr. i ima korintske stupove s oltarom od traventina pored [sunčanog sata](https://hr.m.wikipedia.org/wiki/Sun%C4%8Dani_sat "Sunčani sat"), ispod dugih stuba. Hram obilježavaju dvije skulpture, brončani Apolon s lukom i mramorna [Dijana](https://hr.m.wikipedia.org/wiki/Dijana "Dijana") nasuprot;
- *[Bazilika](https://hr.m.wikipedia.org/w/index.php?title=Bazilika_u_Pompejima&action=edit&redlink=1 "Bazilika u Pompejima (stranica ne postoji)")* sa sudnicom iz 2. st. u kojoj se vjerojatno odvijala i važnija trgovina;
- Tri identične općinske zgrade, ured gradonačelnika (*Duumviri*), ured *Aidelesa* koji je bio zadužen za javnu gradnju i gradsko vijeće (*Curia*), te uz njih zgrada za izbore (*Comittium*) koja je bila bez krova i imala je petera vrata;
- *[Zgrada Venerine svećenice Eumachiae](https://hr.m.wikipedia.org/w/index.php?title=Zgrada_Eumachije&action=edit&redlink=1 "Zgrada Eumachije (stranica ne postoji)")* koja se bavila unosnom proizvodnjom predmeta od vune u vrijeme cara [Tiberija](https://hr.m.wikipedia.org/wiki/Tiberije "Tiberije"). Ova zgrada je zapravo sjedište njene bogate trgovačke korporacije i tvornice odjevnih predmeta;
- *Vespazijanov hram* izgrađen nakon 62. godine je imao malo svetište sa skulpturom Cara naglašeno s četiri masivna korintska stupa, ispred kojeg je bio podij i kockasti oltar ukrašen reljefom carske žrtve koji je još tu;
- U nastavku su slijedile građevine: *Hram za pučke prinose žrtve*, natkrivena tržnica (*Marcellum*) s kružnom [fontanom](https://hr.m.wikipedia.org/wiki/Fontana "Fontana") u sredini i *[Neronov](https://hr.m.wikipedia.org/wiki/Neron "Neron") [slavoluk](https://hr.m.wikipedia.org/wiki/Slavoluk "Slavoluk")* na ulazu u forum;
- *[Jupiterov hram](https://hr.m.wikipedia.org/wiki/Jupiterov_hram_u_Pompejima "Jupiterov hram u Pompejima")*, kasnije *Kapitolij* je bio izbačen u središte foruma, a danas se iza njega ocrtava vrh Vezuva;
- Na kraju tu je bio *Druzov slavoluk*, javni toalet, trgovina žitarica i *Mensa Ponderaria* (devet rupa u vapnencu vanjskog zida Apolonova hrama koje su služile kao standardna mjerila za vaganje robe).
- *Forumske [terme](https://hr.m.wikipedia.org/wiki/Terme "Terme")* iz 2. st. pr. Kr. su bile malene i nepravilnog trokutastog oblika, ali su posjedovale sve prostorije koje su trebale jednom Rimljaninu: svlačionicu (*Apodyterium*), bazen s hladnom vodom (*Frigidarium*), kupatilo (*Tepidarium*) ukrašeno [štuko](https://hr.m.wikipedia.org/wiki/%C5%A0tuko "Štuko") [reljefima](https://hr.m.wikipedia.org/wiki/Reljef "Reljef") divova koji nose gredu, garderobu (*Calidarium*), sobu za vježbanje (*Gymnasium*) i poseban odjel za žene.
- Apolonov hram (1870.).
- Rekonstrukcija tepidarijuma forumskih termi.
- Frank Fox, *Faunova vila* (1918.).
- *Soba Misterija* u *vili Misterija*.

Detalj fresko-friza u *vili Misterija*.

[Amfiteatar](https://hr.m.wikipedia.org/wiki/Amfiteatar "Amfiteatar")

- *Faunova vila* je ogromna stambena kuća (*domus*) koji prekriva cijelu četvrt (*insulae*) od oko 3,000 m² i jedna je od najvećih privatnih građevina u Pompejima. Potječe iz 2. st. pr. Kr., a ime je dobila po malenoj brončanoj figuri [Fauna](https://hr.m.wikipedia.org/wiki/Faun "Faun") koji je stajao u sredini plitkog bazena ([*impluvij*](https://hr.m.wikipedia.org/wiki/Impluvij "Impluvij")) u središtu [atrija](https://hr.m.wikipedia.org/wiki/Atrij "Atrij"). Ova kuća nepoznatih vlasnika je imala dva atrija, dva [peristila](https://hr.m.wikipedia.org/wiki/Peristil "Peristil"), tri [triklinija](https://hr.m.wikipedia.org/wiki/Triklinij "Triklinij") sa stambenim prostorijama, privatnim kupatilom, kuhinjom, toaletom, konjušnicom i zgradama za sluge organiziranim oko velikog središnjeg atrija.
- *[Vila Vettii](https://hr.m.wikipedia.org/wiki/Ku%C4%87a_Vettii "Kuća Vettii")* je bila raskošna rezidencija bogate trgovačke obitelji Vettii koja je najpoznatija po najbolje očuvanim zidnim [freskama](https://hr.m.wikipedia.org/wiki/Freska "Freska") na brojnim zidovima. Vila je podijeljena na dva dijela, obiteljski dio organiziran oko atrija s vrtom i peristilom, i dio za poslugu s malim atrijem i malenim prostorijama. Obiteljske odaje i atrij su bogato dekorirane [skulpturama](https://hr.m.wikipedia.org/wiki/Skulptura "Skulptura") i freskama mitoloških prizora.
- U sjevernom dijelu, pored amfiteatra, su se nalazile dvije vile: *[Kuća Octaviusa Quartiusa](https://hr.m.wikipedia.org/w/index.php?title=Ku%C4%87a_Octaviusa_Quartiusa&action=edit&redlink=1 "Kuća Octaviusa Quartiusa (stranica ne postoji)")* s najvećim [vrtom](https://hr.m.wikipedia.org/wiki/Vrt "Vrt") u Pompejima i najveća vila u Pompejima – *[Vila Julije Felix](https://hr.m.wikipedia.org/w/index.php?title=Vila_Julije_Felix&action=edit&redlink=1 "Vila Julije Felix (stranica ne postoji)")*.
- *Carska vila* je izgrađena na padini brda u ranom carskom dobu, a uništena je u potresu 62. godine i nikada nije obnovljena. Od nje su ostali 80 m duga kolonada s 43 stupa i slike mita o [Tezeju](https://hr.m.wikipedia.org/wiki/Tezej "Tezej") i [Ikarovom](https://hr.m.wikipedia.org/wiki/Ikar "Ikar") letu na zidu dnevnog boravka.
- *[Vila misterija](https://hr.m.wikipedia.org/wiki/Vila_misterija "Vila misterija")* izvan gradskih zidina potječe iz 2. st. pr. Kr. i najveličanstvenija je gradska vila. Pored luksuznih prostorija za gospodare, nastavljaju se prostorije [farme](https://hr.m.wikipedia.org/wiki/Farma "Farma") koje se nastavljaju u okolicu s [vinogradom](https://hr.m.wikipedia.org/wiki/Vinograd "Vinograd"). S farme se ulazilo u dvorište s peristilom koji je bio vezan s atrijem, a ovaj s *[tablinumom](https://hr.m.wikipedia.org/wiki/Tablinum "Tablinum")* (četvrtastim hodnikom) koji se veže na [apsidnu](https://hr.m.wikipedia.org/wiki/Apsida "Apsida") dvoranu koja je gledala na more s [kriptoportika](https://hr.m.wikipedia.org/wiki/Kriptoportik "Kriptoportik") iznad litice. Oko njih su se nalazile kuhinja, veliki toalet, mali atrij, spavaće sobe i posebna panoramska blagovaonica koja je zbog svojih fresko dekoracija prozvana *“Dvoranom misterija”*. Njene zidne freske su duge 17, a visoke oko 3 metra, te prikazuju tajanstveni vjerski ritual inicijacije mladih žena povezan sa ženskim kultom [Dioniza](https://hr.m.wikipedia.org/wiki/Dioniz "Dioniz") i njegovih orgijskih svečanosti “ [Bakanalija](https://hr.m.wikipedia.org/wiki/Bakanalije "Bakanalije") (*Bacchanalia*)”. Ovaj kult je službeno bio zabranjen u Rimu i vlasnici su bili suočeni sa strogim kaznama. Freske su naslikane u frizu oko cijele prostorije, prekinutog samo vratima, koji s lijeva na desno prikazuje 28 likova u prirodnoj veličini na jarko crvenoj pozadini:
1. Čitanje rituala i početak inicijacije
2. Prinošenje žrtve
3. Glazbenici i pastoralni prikaz
4. Prestrašena žena
5. Silen nudi satirima piće
6. Dioniz oslonjen na Arijadnine noge
7. Incijatkinja otkriva Dionizov simbol falusa
8. Krilata žena bičuje mladu ženu (incijatkinju) koja kleči dok naga Bahatkinja pleše
9. Mlada žena se priprema za inicijaciju dok joj Eros pridržava zrcalo
10. Domina (Dionizova svećenica i gospodarica kuće) na prijestolju

Panorama foruma u Pompejima s Vezuvom iznad Jupiterovog hrama.